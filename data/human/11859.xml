<TEI xmlns="http://www.tei-c.org/ns/1.0" xml:id="file11859" type="Brief" source="CR-9" n="1308">
	<teiHeader xml:lang="de">
		<fileDesc>
			<titleStmt>
				<title subtype="file">Bartolomeo Del Prato / Venedig an Heinrich Bullinger, 11. November 1543</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">B. Pratensius D. Henrico Bullingero S. P. D.</s>
				</p>
				<p>
					<s n="2" xml:lang="la" type="auto">Pergratus mihi fuit typographi adventus qui mihi a te et literas attulit, testes tuae erga me mutuae benevolentiae, et librum quoque non modo mnemosynum sed etiam pignus ejusdem perpetuo futurum.</s>
					<s n="3" xml:lang="la" type="auto">At cujusmodi pignus?</s>
					<s n="4" xml:lang="la" type="auto">Nempe quod ego longe pretiosissimum judico.</s>
					<s n="5" xml:lang="la" type="auto">Nam quum ego ista literaria suppellectile ac veluti Minervae mundo soleam mirifice delectari, tum vero hoc tuum opus adeo commendatur in hoc genere et artificis authoritate et materiae pulchritudine et cognoscendi summo desiderio, nullam ut commentationem nostra memoria editam esse credam aut plausibiliorem aut magis necessariam.</s>
					<s n="6" xml:lang="la" type="auto">Quid erat enim quod homines magis optare deberent, praesertim hoc nostro seculo, qum quum omnes veram divini cultus atque religionis viam cognitam habere expetant, sitque magna diversarum partium contentio, quae suspensos animos teneat, existere aliquem istius viae peritum, qui non solum deduceret per hanc viam ingredi volentes, verum etiam semitas erroneas designaret, obstrueretque quoad ejus facere posset.</s>
					<s n="7" xml:lang="la" type="auto">Quumque ei qui iter faciat etiamsi nesciat quo sit eundum, magnum tamen adferat adjumentum nosse quo non sit eundum, et meminisse qua transierit, quorum illud praestat ut ne longius deflectas ab instituta peregrinatione, aut incurras in difficiles et periculosos transitus, hoc vero ne eodem revolvaris unde sis profectus.</s>
					<s n="8" xml:lang="la" type="auto">Facile rectum cursum tenebit qui isto tuo, ut ita dicam, itinerario fretus, non solum utrumque compertum habere poterit, sed etiam inter humanae vitae caliginem, procul elucentem pharum videbit.</s>
					<s n="9" xml:lang="la" type="auto">Qua in re operae precium est, et nostram felicitatem agnoscere, et majorum infoelicitatem deplorare, qui istiusmodi destituti praesidiis et naucleris usi sinistris, aut scopulis allisi sunt opinionum obliquarum, aut eodem reversi unde discesserant, id est, ad exoletas et falsas cerimonias imprudentes relapsi.</s>
					<s n="10" xml:lang="la" type="auto">Quum autem antiquae cerimoniae et sacri veterum ritus naturali hominum superstitione niterentur, nostra vero Religio unius Dei Opt. Max. institutione fundata sit, quam maxime aliena et abhorrente a superstitionis humanae futilibus commentis, paulatim factum esse videmus ut ingenia mortalium in eam partem procliviora, in quam magis eos inclinat insita iisdem a natura vanitas, divinam Christi religionem ad illam veterum fallacem et erroneam revocare atque exigere voluerint, haud animadvertentes quam sit sui dissimilis Christiana Religio cum illa confusa.</s>
					<s n="11" xml:lang="la" type="auto">Itaque qui sunt aliqua vetustatis cognitione praediti, ut facile agnoscant in hujus aetatis cerimoniis veterum illorum superstitiones, ita Christi profecto religionem requirunt.</s>
					<s n="12" xml:lang="la" type="auto">Quanto enim magis eadem Christiana Religio ad veterem illam effingitur, tanto magis a se ipsa degenerat.</s>
					<s n="13" xml:lang="la" type="auto">Neque vero hac in re idem accidit quod in arte medica, quae salubria medicamenta conficit et simplicia et composita.</s>
					<s n="14" xml:lang="la" type="auto">Quandoquidem Christiana Religio pure ac sincere sumpta salutem adfert.</s>
					<s n="15" xml:lang="la" type="auto">Cum alia autem commixta et composita vitiosa est.</s>
				</p>
				<p>
					<s n="16" xml:lang="la" type="auto">Quod cum ego jam olim crebra mecum cogitatione reputarim, saepe venit in mentem optare, ut tandem emergeret aliquis, qui conscriptis hujusmodi, ut sic dicam, parallelis veteris superstitionis et Christianae Religionis, quasi commissione utriusque demonstraret, quam non concurrere possint, quamque nulla concordia haec cum illa coire et (ut ita dicam) cicurari possit.</s>
					<s n="17" xml:lang="la" type="auto">Emersisti autem primus, mea quidem sententia, qui hoc negotii peritissime, copiosissime doctissimeque obires, duobus his libris de Origine Erroris conscribendis, quibus multos tibi obligaris necesse est, qui hac tua commentatione seu Thesei filo deducti facile poterunt Christiani Labyrinthi erroribus sese explicare.</s>
					<s n="18" xml:lang="la" type="auto">Me vero habes de eo valde tibi obaeratum, non solum publico sed etiam privato nomine, quia praeterquam quod istos libros edidisti in publicam omnium utilitatem, apud me etiam benevolentiae tuae monumentum esse voluisti, quibus ego tanto magis delectabor, quod et a te scripti sunt, et a te mihi muneri missi, sic ut ille ait, acceptissima semper munera sunt, author quae pretiosa facit.</s>
					<s n="19" xml:lang="la" type="auto">Sed quum non habeam unde tecum paria facere possim, et gratiam referre, id certe quod licet non committam, ut praetermisisse videar agere gratias quantas possum, et promittere apud gratum et memorem beneficium positum esse.</s>
					<s n="20" xml:lang="la" type="auto">Et alioqui quum ipsum librum habiturus sim in deliciis, fieri non poterit quin subinde veniat in mentem a quo conscriptus, a quo mihi donatus fuerit.</s>
					<s n="21" xml:lang="la" type="auto">Venetiis, 3 Idus Novemb. 1543.</s>
					<s n="22" xml:lang="la" type="auto">Vale.</s>
				</p>
			</div>
		</body>
	</text>
</TEI>
