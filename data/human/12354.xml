<TEI xmlns="http://www.tei-c.org/ns/1.0" xml:id="file12354" type="Brief" source="GR" n="65">
	<teiHeader xml:lang="de">
		<fileDesc>
			<titleStmt>
				<title subtype="file">Camillo Renato, Bartolomeo Maturo / Vicosoprano AN Heinrich Bullinger / [Z체rich], 19. Dezember 1545</title>
			</titleStmt>
			<publicationStmt>
				<authority>Universit채t Z체rich</authority>
				</publicationStmt>
			<sourceDesc>
				<bibl type="scan">Z체rich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Camillus Renatus et Bartholomaeus Maturus Cremonensis Henrico Bullingero caeterisque optimis viris pacem a Domino.</s>
				</p>
				<p>
					<s n="2" xml:lang="la" type="auto">Ex omnibus tuis literis intellexisse videor neque fallor, humanissime Henrice, quanti me facias quantumque mihi de te sive mea sive aliorum causa polliceri possim.</s>
					<s n="3" xml:lang="la" type="auto">Id plane hactenus pro comperto habui atque semper, faxit Deus, habiturum spero.</s>
					<s n="4" xml:lang="la" type="auto">Verum etiamsi fortuna incidisset, qua te mihi scirem, avertat Deus omen, omnia negaturum, harum tamen ea nunc est ratio literarum, ut vel iudicio tuo abs te, quicquid id est, merito sim impetraturus, nempe cuius omne studium, diligentia ac opera est in promovenda Christi et evangelii disciplina.</s>
					<s n="5" xml:lang="la" type="auto">In causa haec sunt: Gabriel hic frater noster, evangelii et ipse minister, de quo optime auditur, evangeliuin aliquandiu in regione Luganensi, quae sub Helvetiorum ditione continetur, in loco, qui dicitur Murchot, publice professus est ea opera ac fructu, ut et Christo non parum gloriae accesserit et impii ex evangelio magnam plagam acceperint.</s>
					<s n="6" xml:lang="la" type="auto">Hinc turbae, hinc pericula, hinc quorundam calumniis eiectus est.</s>
					<s n="7" xml:lang="la" type="auto">Ad vos nunc ipse, evangelii propagandi studiosissimos ministros, accurrit rem omnem expositurus, quonam statu res evangelii sint illis in locis, quae spes, quis fructus ex adiectis quoque oppidis Lugano et Lucarno paratus sit, eoque animo, ut vestris ad eam rem consiliis atque opera usus, unde impiorum invidia eiectus est, eo tandem piorum consolatione restituatur ad absolvendum ministerium.</s>
					<s n="8" xml:lang="la" type="auto">Quam ob rem ego ac Bartholomaeus, evangelicus superioris Praegalliae minister, te, Ioannem Rivium, Pellicanum caeterosque ecclesiae Tigurinae ministros, gratiosissimos fratres, vehementer rogamus atque per dominum nostrum Iesum Christum obsecramus, ut eiecto iam fratri Gabrieli, quibuscunque in rebus opus erit, vestra autoritate et gratia, vestro studio et opera commodetis, quo citius honorificentiusque cupidissimis fratribus restituatur, idque citra bonorum iniuriam, diplomate a vestri imperii moderatoribus impetrato.</s>
					<s n="9" xml:lang="la" type="auto">Eam rem vos studiosissime curaturos, ut valde optamus, ita certo speramus.</s>
					<s n="10" xml:lang="la" type="auto">Valete in Domino.</s>
					<s n="11" xml:lang="la" type="auto">Salutant vos hinc fratres omnes.</s>
					<s n="12" xml:lang="la" type="auto">Tu vero, mi Bullingere, ad superiores literas mihi, rogo ex animo, respondeas, ut inter nos aliquando cum evangelii fructu conveniat.</s>
					<s n="13" xml:lang="la" type="auto">Iterum vale.</s>
					<s n="14" xml:lang="la" type="auto">Ex Vicosuprano superioris Pregalliae, XIX. Decembris 1545.</s>
					<s n="15" xml:lang="la" type="auto">Henrico Bullingero ac optimis fratribus nobis in Domino charissimis.</s>
					<s n="16" xml:lang="la" type="auto">Tiguri.</s>
				</p>
			</div>
		</body>
	</text>
</TEI>
