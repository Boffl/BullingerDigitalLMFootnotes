<TEI xmlns="http://www.tei-c.org/ns/1.0" xml:id="file11613" type="Brief" source="VBS-6" n="1199">
	<teiHeader xml:lang="de">
		<fileDesc>
			<titleStmt>
				<title subtype="file">Heinrich Bullinger / [Zürich] an Joachim Vadian (von Watt), 22. September 1541</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Gratiam et vitae innocentiam a domino.</s>
					<s n="2" xml:lang="la" type="auto">Nec ego facile dixero, colendissime mi <persName ref="p8049" cert="high">Vadiane</persName>, quam aegre tuis caream literis.</s>
					<s n="3" xml:lang="la" type="auto">Nullae, mihi crede, tam sunt gratae quam tuae, nec ex ullis aliis plus capio utilitatis et fructus.</s>
					<s n="4" xml:lang="la" type="auto">Oro itaque et obtestor tuam Humanitatem, ne propter meam negligentiam aut propter meas verius occupationes, quibus impeditus scribo rarius, tu quoque scribendi segnior fias.</s>
					<s n="5" xml:lang="la" type="auto">Oneror contionibus satis crebris et laboriosis; accedunt lectiones publica, quarum diligens et sedulus sum auditor; increscunt in dies ecclesiastica et domestica negotia, quibus omnino deesse non possum.</s>
					<s n="6" xml:lang="la" type="auto">Impendendum quoque amiculis aliquid boni temporis, iam quidem scribendo illis, mox cum aliis commentando, quibus me negare non possum, cum huc colloquendi gratia veniant.</s>
					<s n="7" xml:lang="la" type="auto">Interea cupio et illis, qui longius dissiti sunt, praedicare Christum et laborantes in eruendo sensu scripturarum iuvare.</s>
					<s n="8" xml:lang="la" type="auto">Commentor itaque et scribo explanationes tantae scripturae ad prelum, quod mirifice me angit ac premit.</s>
					<s n="9" xml:lang="la" type="auto">Quantulum iam credis mihi superesse temporis, quo vel edam vel dormiam vel otio honesto me recreem et corporis curam agam?</s>
					<s n="10" xml:lang="la" type="auto">Non enim nunc turbas et vagitum numerosae sobolis recensebo, cum huiusmodi querela non nisi risum commoveat auditoribus.</s>
					<s n="11" xml:lang="la" type="auto">- Pestis adhuc satis clementer saevit apud nos.</s>
					<s n="12" xml:lang="la" type="auto">Pauci etiamnum excesserunt, ut nondum decumbentium infirmitas mihi facessat negotium.</s>
					<s n="13" xml:lang="la" type="auto">Quid futurum sit, nescio.</s>
					<s n="14" xml:lang="la" type="auto">Opinor autem, id nobis eventurum, quod aliis.</s>
					<s n="15" xml:lang="la" type="auto">Domini voluntas fiat!</s>
					<s n="16" xml:lang="la" type="auto">Bernae plus quam hostiliter grassatur; attamen nemodum excessit vel ex contionatoribus in urbe vel senatoribus, cuius mors reipublicae et ecclesiae detrimentum ferre possit.</s>
					<s n="17" xml:lang="la" type="auto">Excesserunt 2 diebus 80 et amplius; ita enim retulit contionator Lentzburgensis, qui inde ad nos venit.</s>
					<s n="18" xml:lang="la" type="auto">Ego in hisce negotiis molior 14. librum Commentariorum in evangelium S. Matthaei, cuius mei studii specimen aliquod hic mitto.</s>
					<s n="19" xml:lang="la" type="auto">Ora dominum, ut laboranti adsit.</s>
					<s n="20" xml:lang="la" type="auto">Quamquam vero opus distinxerim in libros 14, non tamen excedet modum.</s>
					<s n="21" xml:lang="la" type="auto">Odi enim vastos istos codices, nimiis ambagibus lectores circumducentes.</s>
					<s n="22" xml:lang="la" type="auto"><persName ref="p8011" cert="high">Gvaltherus</persName> meus valde exercetur in poetica; mittit hic tibi specimen.</s>
					<s n="23" xml:lang="la" type="auto">Quaeso, scribas studiosissimo iuveni; nam literae tuae illi thesauri loco erunt.</s>
					<s n="24" xml:lang="la" type="auto">Hortare autem, ut pergat in literis.</s>
					<s n="25" xml:lang="la" type="auto"><persName ref="p4091" cert="high">Zvinglii</persName>, optimi viri, filiam uxorem duxit.</s>
					<s n="26" xml:lang="la" type="auto"><persName ref="p1227" cert="high">Froschouerus</persName> nondum rediit a <placeName ref="l157" cert="high">Franckfordia</placeName>.</s>
					<s n="27" xml:lang="la" type="auto">Exspectamus illum et speramus intra octiduum hoc venturum.</s>
					<s n="28" xml:lang="la" type="auto">Is si quid attulerit dignum, quod scias, optima fide communicabo.</s>
					<s n="29" xml:lang="la" type="auto">Cupio enim tibi servire et gratificari ex animo.</s>
					<s n="30" xml:lang="la" type="auto">Vale.</s>
					<s n="31" xml:lang="la" type="auto">De Turcae rebus si quid certius habes aut fueris assecutus, quaeso, ne ignorem.</s>
					<s n="32" xml:lang="la" type="auto">Utinam paenitentia et precibus primum, deinde armis fidelibus nos opponeremus hosti tanto.</s>
					<s n="33" xml:lang="la" type="auto">Sed urget fatum et impendit nobis ira dei, nec quisquam mihi persuadebit res nostras habituras melius, nisi convertamur.</s>
					<s n="34" xml:lang="la" type="auto">Excitavit dominus Sanherib, Telagphalasar et Nabuchodonozor, a quibus peribunt, qui admonitionem dei fidelem respuunt.</s>
					<s n="35" xml:lang="la" type="auto">Dominus misereatur nostri.</s>
					<s n="36" xml:lang="la" type="auto">22 Septembris, anno 1541.</s>
					<s n="37" xml:lang="la" type="auto">- Mater mea feliciter ex hac vita migravit ad Christum.</s>
				</p>
				<p>
					<s n="38" xml:lang="la" type="auto">Tuus Bullingerus.</s>
				</p>
				<p>
					<s n="39" xml:lang="la" type="auto">Clarissimo viro D. <persName ref="p8049" cert="high">Ioachimo Vadiano</persName>, Sangallensium consuli, domino suo colendissimo.</s>
				</p>
			</div>
		</body>
	</text>
</TEI>
