<TEI xmlns="http://www.tei-c.org/ns/1.0" xml:id="file11221" type="Brief" source="ET-II" n="280">
	<teiHeader xml:lang="de">
		<fileDesc>
			<titleStmt>
				<title subtype="file">Nicholas Partridge (Perdix) / Frankfurt am Main an Heinrich Bullinger, 17. September [1538]</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">S. D. P.</s>
					<s n="2" xml:lang="la" type="auto">Pergrata fuerunt, honorande praeceptor, et quae de statu ecclesiae vestrae scripsisti, et salutes quas ab optima uxore, matre, dulcissimisque liberis, missas significasti.</s>
					<s n="3" xml:lang="la" type="auto">Deum Optimum Maximum ex animo precor ut cum vos incolumes servet, tum vero ecclesiam in hac sincera et sancta religione retineat.</s>
				</p>
				<p>
					<s n="4" xml:lang="la" type="auto">De libro tuo regi inscripto deque exemplaribus dono missis quid factum sit, nunc paucis accipe.</s>
					<s n="5" xml:lang="la" type="auto">Quum patriae solum attigissemus, diligenter de regni statu sumus percontati; atque hic a bonae fidei hominibus intelleximus, vestram auctoritatem propter inauspicatam illam nescio quam retractationem plurimum fuisse extenuatam.</s>
					<s n="6" xml:lang="la" type="auto">Accessimus igitur primo omnium Cantuariensem episcopum, qui humanissime librum ad se missum excepit: obtulimus quoque illi civilitatis causa, ac ut esset commendatior, regis librum: primo renuit, ac censuit multo utilius si D. Cromwallo traderetur, ac is hunc regi commendaret.</s>
					<s n="7" xml:lang="la" type="auto">Ceterum a coena reposcit ipse regis librum, ac pollicetur se in manus regis daturum, nobis tamen praesentibus, si quid a nobis velit rex sciscitari.</s>
					<s n="8" xml:lang="la" type="auto">Parat se ad continuam lectionem libri, ne aliquid ignoti regi commendare videretur.</s>
					<s n="9" xml:lang="la" type="auto">Jubet nos post duos redire dies: mox D. Crumwallum adimus; Eliottus illi in manus dedit tuum ad se librum una cum literis; perbenigne accepit, ac literas perlegit, quamvis esset fluctibus negotiorum obrutus: is illa nocte petebat curiam, nescio quid negotii habens cum rege, cui haud dubie ostendit librum, quem eo die acceperat.</s>
					<s n="10" xml:lang="la" type="auto">Hoc ubi rescivit Cantuariensis, illico mittit regi suum librum, cum nos adesse non possemus; sed gratum donum fuisse regi ex hoc colligimus, quod rex adstantibus dixerit se velle ut in Anglicum sermonem verteretur.</s>
					<s n="11" xml:lang="la" type="auto">Pollicitus erat Cantuariensis se hisce nundinis te certiorem facturum de hisce omnibus.</s>
					<s n="12" xml:lang="la" type="auto">Ceterum ante quinque dies quam eram discessurus illum adii: peto numquid vellet per me ad vos; respondet epistolam tuam praesentem non habere; reliquerat enim eam apud aedes suas, a Londino, ubi nunc agit, quinquaginta milliaribus Britannicis distantes.</s>
					<s n="13" xml:lang="la" type="auto">Proximis nundinis ab omnibus exspectabis literas.</s>
				</p>
				<p>
					<s n="14" xml:lang="la" type="auto">De D. Cromwallo, de Matreface, ac Polscedis, arbitror nostrum Eliotum suis literis ad te mentionem fecisse: certe Latimerus episcopus a nobis bis aut ter est sciscitatus, num velimus has partes repetere; se enim libentissime rescripturum: nil, mihi crede, in vita illi contigit gratius, quam id quod ipse miseris.</s>
					<s n="15" xml:lang="la" type="auto">Ego tum temporis nil certi poteram polliceri: verum an tibi rescripserit, certe nescio; is enim, cum ex Anglia solverem, plusquam ducentis milliaribus a Londino aberat unde solvimus.</s>
					<s n="16" xml:lang="la" type="auto">D. Edvardus Wottonus librum tuum laetissimo animo accepit, atque in eo diligenter versatur; jussitque ut quando ipse scribere non possit, tibi significarem se totum tuum esse, si qua in re tibi gratificari possit.</s>
					<s n="17" xml:lang="la" type="auto">Religio apud nos pulchre procedit.</s>
					<s n="18" xml:lang="la" type="auto">Regis jussu missi sunt in omnes partes Angliae qui sincere concionentur.</s>
					<s n="19" xml:lang="la" type="auto">De Walsingamica virgine ac aliis idolis comminutis puto te jamdudum audivisse.</s>
					<s n="20" xml:lang="la" type="auto">Aestuans ille purgatorii ignis apud nos nunc extinguitur: de missa privata magna concertatio; agunt enim adhuc Londini legati ducis Saxoniae ac landgraviae Hessiae, qui in Lambeth palatio Cantuariensis quotidie fere intersunt disputationibus religionem attingentibus.</s>
					<s n="21" xml:lang="la" type="auto">Pollicentur nobis optima, nec possumus nobis non optima quaeque sperare.</s>
					<s n="22" xml:lang="la" type="auto">Cetera ex D. Joanne Butlero cognosces: ignosces quod nunc plura non scripserim.</s>
				</p>
				<p>
					<s n="23" xml:lang="la" type="auto">Misi tibi pannum Britannicum, unde fiant tibi duo paria tibialium, alterum ex albo, alterum ex nigro: item 6 paria chirothecarum Oxoniensium; D. Joanni Butlero dabis unum par, uxori, matri, fratri, ac ejus uxori, tibi, singulis par unum.</s>
					<s n="24" xml:lang="la" type="auto">Utinam licuisset in majoribus gratificari.</s>
					<s n="25" xml:lang="la" type="auto">Haec interim scio boni consules.</s>
					<s n="26" xml:lang="la" type="auto">Salutabis meo nomine quaeso uxorem, matrem, liberos, fratrem, D. Joannem, breviter totam familiam, quam officiosissime.</s>
					<s n="27" xml:lang="la" type="auto">Recipies etiam a <persName ref="p1227" cert="high">Froschovero</persName> monetam Romanam quam Michael Drumaeus mihi dono dedit, qui tibi etiam nunc scripsit.</s>
					<s n="28" xml:lang="la" type="auto">Utinam velis proximis nundinis illi rescribere, ac unas literas D. Ricardo Traceo, patri nostri Treherni, mittere; is enim tibi plurimum favet: poteris nostro Treherno, ut spero, hac re prodesse.</s>
					<s n="29" xml:lang="la" type="auto">En mittimus tibi libellulos sex, nos quod velim sic tuis libris dono missis respondere, sed ut interim aliquo munusculo me tui memorem esse testarer.</s>
					<s n="30" xml:lang="la" type="auto">Vale feliciter.</s>
					<s n="31" xml:lang="la" type="auto"><placeName ref="l157" cert="high">Frankfordiae</placeName>, 17 die Septembris.</s>
				</p>
				<p>
					<s n="32" xml:lang="la" type="auto">Tuus totus, NICOLAUS PARTRIGIUS</s>
				</p>
				<p>
					<note type="PS">[PS:]</note>
					<s n="33" xml:lang="la" type="auto">Utinam aliquis mihi exscriberet quae in D. Joannem concionatus es: ego bene ac fideliter illi munerarem.</s>
				</p>
				<p>
					<s n="34" xml:lang="la" type="auto">Stanneas patinas puto solere in Anglia expoliri creta Flandrica.</s>
					<s n="35" xml:lang="la" type="auto">Insigniter tum docto tum pio viro D. Henrico Bullingero, praeceptori suo colendissimo.</s>
				</p>
			</div>
		</body>
	</text>
</TEI>
