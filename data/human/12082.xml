<TEI xmlns="http://www.tei-c.org/ns/1.0" xml:id="file12082" type="Brief" source="CO-XI" n="586">
	<teiHeader xml:lang="de">
		<fileDesc>
			<titleStmt>
				<title subtype="file">Johannes Calvin / Genf an Heinrich Bullinger, [15. November 1544]</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Ab hoc fratre, qui meas tibi literas reddidit, coronatum et duos capitatos argenteos accipies.</s>
				</p>
				<p>
					<s n="2" xml:lang="la" type="auto">Haec enim summa, nisi memoria me fallit, restabat.</s>
					<s n="3" xml:lang="la" type="auto">Peto ut me excusatum habeas, quod non citius miserim.</s>
					<s n="4" xml:lang="la" type="auto">Caeterum qua de causa mittatur, istuc frater hic a Neocomensibus, ipse coram referet.</s>
					<s n="5" xml:lang="la" type="auto">Nihil, aut parum, meo iudicio, difficultatis est in causa.</s>
					<s n="6" xml:lang="la" type="auto">Sed unius hominis pervicacia et importunitas eos cogit, vobis et nobis molestos esse.</s>
				</p>
				<p>
					<s n="7" xml:lang="la" type="auto">Habent in suo coetu unum ex eo doctorum grege, ex quo nemo hactenus vir bonus prodiit, qui non cessat aliquid subinde illis negotii exhibere.</s>
					<s n="8" xml:lang="la" type="auto">Sunt autem duae causae, quae ipsum impellunt.</s>
					<s n="9" xml:lang="la" type="auto">Nam et natura factus est ad contradicendum: et quia non tanti aestimatur ab aliis, quanti se ipsum facit, hoc se modo ulciscitur.</s>
					<s n="10" xml:lang="la" type="auto">Si esset in hac ecclesia, facile cohiberetur.</s>
					<s n="11" xml:lang="la" type="auto">Ratio enim eius domandi nobis esset ad manum.</s>
					<s n="12" xml:lang="la" type="auto">Illic vero habet Principis legatum, a quo sustinetur.</s>
					<s n="13" xml:lang="la" type="auto">Sic enim malorum se praesidiis munire solent eiusmodi fuci, ut impune noceant.</s>
				</p>
				<p>
					<s n="14" xml:lang="la" type="auto">Quod vos omnes sponte facturos scio, peto tamen a vobis, ut in causa tam sancta fratribus porrigatis manum: hoc est, vestra autoritate adiuvetis eos et instruatis, quo Ismaelem illum compescant.</s>
					<s n="15" xml:lang="la" type="auto">Hoc, non quia putarem esse necessarium, sed ut fratri morem gererem, scripsi.</s>
				</p>
				<p>
					<s n="16" xml:lang="la" type="auto">Est aliud praeterea quod te summopere oratum velim.</s>
					<s n="17" xml:lang="la" type="auto">Sunt in Provincia fratres, pro quibus scis nos semper laborasse.</s>
					<s n="18" xml:lang="la" type="auto">Neque id immerito.</s>
					<s n="19" xml:lang="la" type="auto">Sunt enim ea pietate innocentiaque praediti, ut bonis omnibus commendata ipsorum salus esse dobeat.</s>
					<s n="20" xml:lang="la" type="auto">Ante triennium iam eo usque progressi fuerant, ut curiae Aquensi confessionem ediderint puram ac simplicem, qualis inter nos ederetur.</s>
					<s n="21" xml:lang="la" type="auto">Ac ne subito fervore, qui statim evanuerit, factum id putes: quoties fuerunt interpellati, constanter in ea perstiterunt.</s>
				</p>
				<p>
					<s n="22" xml:lang="la" type="auto">Interea crudeliter fuerunt vexati.</s>
					<s n="23" xml:lang="la" type="auto">Quum saevam hostium tyrannidem pertulissent, tandem impetrarunt a Rege, ut iudices daret, qui de tota causa verius cognoscerent.</s>
					<s n="24" xml:lang="la" type="auto">Rex duobus inquirendi partes mandavit: cognoscere ipse ac pronunciare voluit.</s>
				</p>
				<p>
					<s n="25" xml:lang="la" type="auto">Hoc continent literae, ut de eorum doctrina et moribus publice et clam diligenter sciscitentur qui mittendi sunt.</s>
					<s n="26" xml:lang="la" type="auto">Hoc fratres non reformidant.</s>
					<s n="27" xml:lang="la" type="auto">Nam ita se gesserunt apud omnes, ut singulare probitatis testimonium habeant etiam ab adversariis.</s>
					<s n="28" xml:lang="la" type="auto">Quod ad doctrinam spectat, confessionem Regi edituri sunt sicuti postulavit, claram et sinceram: quae distincte plus complectitur, quam dici in eos possit.</s>
					<s n="29" xml:lang="la" type="auto">Nunc totis viribus renituntur et episcopi et praefecti et curia ipsa, ne regio diplomati sit locus.</s>
					<s n="30" xml:lang="la" type="auto">Si non admittitur, expositi erunt leonibus et lupis, ut efferatam rabiem in eos exserant.</s>
					<s n="31" xml:lang="la" type="auto">Hoc enim captant illi, ut sibi impune adversus miseros grassari liceat.</s>
				</p>
				<p>
					<s n="32" xml:lang="la" type="auto">Si admittitur, ne sic quidem evaserint periculum.</s>
				</p>
				<p>
					<s n="33" xml:lang="la" type="auto">Nam et in oppidulis tribus, et in compluribus pagis puram evangelii doctrinam profitentur.</s>
					<s n="34" xml:lang="la" type="auto">Et in oppidulo uno templum inquinamentis omnibus repurgarunt, coenamque illic et baptismum nostro more celebrant: Quo praesentius illis utrinque periculum imminet, eo maiore studio adiuvandi sunt a nobis: praesertim in hac admirabili constantia, cui nos deesse summo flagitio non careret.</s>
					<s n="35" xml:lang="la" type="auto">Adde quod hic eorum causa non agitur: sed aut patefacta per eorum cladem erit via crudelitati impiorum in toto regno, aut evangelium hoc modo perrumpet.</s>
					<s n="36" xml:lang="la" type="auto">Quid ergo superest, nisi ut nervos omnes intendamus, ne cessantibus nobis pii fratres opprimantur, et occludatur Christo ianua in longum tempus?</s>
					<s n="37" xml:lang="la" type="auto">Huius rei volui te praemonitum, ut si quando ad vos confugerint, paratos habeas vestrorum animos ad opem illis ferendam.</s>
					<s n="38" xml:lang="la" type="auto">Alterum autem ex his duobus agendum erit: vel enim petendum erit a Rege, ut concesso semel beneficio frui eos sinat: vel mitigandus eius furor, si adversus eos excanduerit.</s>
				</p>
				<p>
					<s n="39" xml:lang="la" type="auto">Audio Lutherum tandem cum atroci invectiva non tam in vos, quam in nos omnes prorupisse.</s>
				</p>
				<p>
					<s n="40" xml:lang="la" type="auto">Quum per se id sit luctuosum, nos qui pauci sumus numero et undique hostibus obsessi intestinis inter nos bellis confligere, hoc quoque magis alieno tempore accidere non potuit.</s>
					<s n="41" xml:lang="la" type="auto">Proinde non aliud habeo quod dicam nisi Dominum Satanae fraena laxasse.</s>
					<s n="42" xml:lang="la" type="auto">Lutherus quidem ipse, praeter immodicam illam ingenii violentiam et proterviam, habet a consiliis Amsdorphium, hominem prorsus insanum et nullius cerebri, a quo se regi vel potius abripi sinit.</s>
					<s n="43" xml:lang="la" type="auto">Sed utile nobis est agnoscere nos hoc flagello a Domino instigari, quo moderatius feramus quod alioqui acerbissimum foret.</s>
					<s n="44" xml:lang="la" type="auto">An fuerit aliquo vestro scripto lacessitus nescio: ut levi de causa tale ingenium non irritabile modo sed etiam acerbum impellitur, certe nulla illi ita insaniendi, vel saltem tumultuandi, satis iusta ratio esse potuit.</s>
					<s n="45" xml:lang="la" type="auto">Nunc vix audeo a vobis petere, ut taceatis: quia neque aequum est sic vexari immerentes et illis negari sui purgandi locum: et statuere difficile est, num id expediat.</s>
					<s n="46" xml:lang="la" type="auto">Sed haec cupio vobis in mentem venire: primum quantus sit vir Lutherus, et quantis dotibus excellat, quanta animi fortitudine et constantia, quanta dexteritate, quanta doctrinae efficacia hactenus ad profligandum Antichristi regnum et simul propagandam salutis doctrinam incubuerit.</s>
				</p>
				<p>
					<s n="47" xml:lang="la" type="auto">Saepe dicere solitus sum: etiam si me diabolum vocaret, me tamen hoc illi honoris habiturum, ut insignem Dei servum agnoscam: qui tamen ut pollet eximiis virtutibus, ita magnis vitiis laboret.</s>
				</p>
				<p>
					<s n="48" xml:lang="la" type="auto">Hanc intemperiem, qua ubique ebullit, utinam magis fraenare studuisset.</s>
					<s n="49" xml:lang="la" type="auto">Vehementiam autem, quae illi est ingenita, utinam in hostes veritatis semper contulisset, non etiam vibrasset in servos Domini.</s>
					<s n="50" xml:lang="la" type="auto">Utinam recognoscendis suis vitiis plus operae dedisset.</s>
				</p>
				<p>
					<s n="51" xml:lang="la" type="auto">Plurimum illi obfuerunt adulatores, quum ipse quoque natura ad sibi indulgendum nimis propensus esset.</s>
					<s n="52" xml:lang="la" type="auto">Nostrum tamen est, sic reprehendere quod in eo est malorum, ut praeclaris illis donis aliquid concedamus.</s>
					<s n="53" xml:lang="la" type="auto">Hoc igitur primum reputes, obsecro, cum tuis collegis, cum primario Christi servo, cui multum debemus omnes, vobis esse negotium.</s>
				</p>
				<p>
					<s n="54" xml:lang="la" type="auto">Deinde, nihil vos hostiliter in eum confligendo profecturos, quam ut lusum impiis praebeatis, ut non tam de nobis quam de evangelio triumphent.</s>
					<s n="55" xml:lang="la" type="auto">Si mutuo nos proscindimus, plus satis habent nobis fidei.</s>
					<s n="56" xml:lang="la" type="auto">Quum autem uno consensu et ore uno praedicamus Christum, eo abutuntur ad fidem nobis derogandam, in quo plus quam par sit nobis credunt.</s>
					<s n="57" xml:lang="la" type="auto">Haec potius intueri et cogitare te velim, quam quid sua intemperie promeritus sit Lutherus.</s>
					<s n="58" xml:lang="la" type="auto">Ne ergo nobis eveniat quod denunciat Paulus, ut invicem mordendo nos et lacerando consumamur: etiam si ille nos provocaverit, abstinendum potius a certamine, quam ut communi ecclesiae iactura vulnus augeamus.</s>
				</p>
				<p>
					<s n="59" xml:lang="la" type="auto">Causam non attingo de qua tum tecum tractare vehementer cuperem: quia vereor ne quid in mea docendi ratione desideretis.</s>
					<s n="60" xml:lang="la" type="auto">Ego quod sentio simpliciter et absque fuco profiteor: nihil in hominum gratiam involvo aut dissimulo.</s>
					<s n="61" xml:lang="la" type="auto">Sentire autem mihi videor quod verbo Dei nobis traditur.</s>
					<s n="62" xml:lang="la" type="auto">Quanquam si colloqui dimidium tantum diem liceret, facile conveniret, spero, inter nos, non de re modo sed etiam de loquendi forma.</s>
					<s n="63" xml:lang="la" type="auto">Interea non impediat hic scrupulus quominus fraternam amicitiam colamus in Domino.</s>
					<s n="64" xml:lang="la" type="auto">Quod et faciam ipse et vos certe facturos confido.</s>
					<s n="65" xml:lang="la" type="auto">Vale frater mihi in Domino plurimum honorande, et amice carissime.</s>
					<s n="66" xml:lang="la" type="auto">Saluta reverenter symmystae omnes meo nomine.</s>
					<s n="67" xml:lang="la" type="auto">Dominus vos conservet, et sua in vobis dona magis ac magis augeat.</s>
					<s n="68" xml:lang="la" type="auto">Genevae, 25. Novemb. 1544.</s>
					<s n="69" xml:lang="la" type="auto">Collegae mei vos plurimum salutant.</s>
				</p>
				<p>
					<s n="70" xml:lang="la" type="auto">Ioannes Calvinus tuus.</s>
				</p>
			</div>
		</body>
	</text>
</TEI>
