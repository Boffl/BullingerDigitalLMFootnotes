<TEI xmlns="http://www.tei-c.org/ns/1.0" xml:id="file12292" type="Brief" source="GR-I" n="61">
	<teiHeader xml:lang="de">
		<fileDesc>
			<titleStmt>
				<title subtype="file">Heinrich Bullinger / Zürich an Camillo Renato, 18. September 1545</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Gratiam et vitae innocentiam a Domino.</s>
					<s n="2" xml:lang="la" type="auto">Reddita est mihi tua epistola, Camille doctissime idemque carissime frater, ex qua iuditium tuum de responsione nostra D. Luthero data intellexi.</s>
					<s n="3" xml:lang="la" type="auto">Plane nihil aegre fero, quod tu tuique similes viri pii et docti id, quod sentitis, libere pronunciatis; imo ago tibi hoc nomine gratias immortales.</s>
					<s n="4" xml:lang="la" type="auto">Offendit te nonnihil, quod scribimus: „In coena praeter panem et vinum vere et quodam modo corpus Christi editur et sanguis eius potatur“.</s>
					<s n="5" xml:lang="la" type="auto">Addis vos nondum videre, quo scripturae testimonio id firmari possit.</s>
					<s n="6" xml:lang="la" type="auto">Sic ergo habe: Fidelis coenam celebrans Dominicam intendit animum non in panem et vinum, sed in illud, quod pane et vino repraesentatur, hoc est in ipsum Domini corpus et sanguinem, quae nunc sunt non in pane aut cum pane, sed in dextera patris; ideo enim a veteribus in sacris mysteriis proclamabantur: „Sursum corda“.</s>
					<s n="7" xml:lang="la" type="auto">Praeterea symbola admonent rerum earum, quarum sunt symbola.</s>
					<s n="8" xml:lang="la" type="auto">Panis autem corpus repraesentat, sanguinem Domini refert vinum, ideoque intendit pius coenam celebrans totum sese per fidem in ipsum dominum Iesum traditum pro nobis adeoque et fide percipit fructum traditi corporis et sanguinis effusi.</s>
					<s n="9" xml:lang="la" type="auto">Iccirco, dum coenat fidelis, non pane duntaxat participat, sed et ipso Domino.</s>
					<s n="10" xml:lang="la" type="auto">Caeterum fide ipsum Domini corpus edi et sanguinem eius potari, claret ex 6. capite <persName ref="p1419" cert="high">Ioannis</persName>.</s>
					<s n="11" xml:lang="la" type="auto">Quod autem fide celebretur coena Domini a piis, tam est apertum, ut probatione operosiore non sit opus.</s>
					<s n="12" xml:lang="la" type="auto">Sed et ecclesia Christi vera ex scripturis aliter non docuit mox ab ipso religionis nostrae principio.</s>
					<s n="13" xml:lang="la" type="auto">Sed subiicis: „Manducatio fit semel, dum creditur evangelio, commemoratio autem, quotiescunque libet".</s>
					<s n="14" xml:lang="la" type="auto">Equidem una est fides; habet tamen haec sua incrementa - alioqui enim non diceretur in evangelio: „Adauge nobis fidem, Domine“ -; eadem denique revocatur reparaturque, ut homo toties manducet, quoties cibatur coelesti gratia vel verbo vitae.</s>
					<s n="15" xml:lang="la" type="auto">Cum vero coena constet non signo duntaxat, sed et verbo et signo, quid prohibebit, quominus sancti et in coena manducent Christum?</s>
					<s n="16" xml:lang="la" type="auto">„Praescriptum putamus a Domino“, inquis, „ut panem, non corpus, ut vinum, non sanguinem, dum convenitur, edamus et bibamus, idque in finem spiritualem, ut commemoremus mortem Domini“.</s>
					<s n="17" xml:lang="la" type="auto">Certe panis et vinum symbola sunt; aliud itaque in cognitionem venire faciunt, ipsum Domini corpus utique et sanguinem, quae dum pius credit pro fidelibus ad expiationem tradita, manducavit certe corpus Domini et bibit eius sanguinem, mente scilicet, spiritu et fide; interim ore corporeo panem edit nec aliud quam panem, et dum haec facit, laudat beneficentiam Domini fidelique memoria tenet, quod semel pro peccatis traditus est Dominus.</s>
					<s n="18" xml:lang="la" type="auto">Addis: „Si recordatio est, rerum factarum, non utique praesentium, sed absentium recordatio sit, necesse est“.</s>
					<s n="19" xml:lang="la" type="auto">Memoria est mortis Dominicae, quae semel facta est, amplius fieri non potest.</s>
					<s n="20" xml:lang="la" type="auto">Interim praesens est Dominus spiritui et menti hominis per fidem, non per praesentiam corporalem.</s>
					<s n="21" xml:lang="la" type="auto">Ineptum sane foret, si dixisset: „Edite me in mei recordationem“.</s>
					<s n="22" xml:lang="la" type="auto">Ergo de pane hoc intelligimus et actione externa, quae ipsum dominum Iesum repraesentat et omnia eius benefitia.</s>
					<s n="23" xml:lang="la" type="auto">Ea cum fide recolimus, certe percipimus, sed ita, ut fides solet.</s>
					<s n="24" xml:lang="la" type="auto">Si nihil hic edimus, sane fidem excludimus ex caena.</s>
					<s n="25" xml:lang="la" type="auto">Epulum nolim ego miscere coenae Dominicae, praesertim crapulae et ebrietati dedito hoc saeculo nostro.</s>
					<s n="26" xml:lang="la" type="auto">Arbitror in his valere regulam apostolicam oportere: Quaecunque decora sunt et ecclesiam aedificant, ea sectamini“.</s>
					<s n="27" xml:lang="la" type="auto">Caeterum ego non video ullam utilitatem ex epulis; imo video causam fuisse non levem, ob quam mysterium Dei contaminatum legimus apud Corinthios.</s>
				</p>
				<p>
					<s n="28" xml:lang="la" type="auto">Distinguis deinde inter coenam Domini primam et nostram hanc postremam, aut quae hodie nobis in usu est.'</s>
					<s n="29" xml:lang="la" type="auto">Ego vero hoc nunquam tibi concesserim, cum credam veram coenam non aliam esse, quam quae tradita est nobis a Christo.</s>
					<s n="30" xml:lang="la" type="auto">Testificatur sanctus Paulus et ait: „Ego accepi a Domino, quod et tradidi vobis“ etc.</s>
					<s n="31" xml:lang="la" type="auto">Ideo enim in sanctis efficax et divina est, quia Christi coena est.</s>
					<s n="32" xml:lang="la" type="auto">Concedis in prima animo per fidem ipsum Dominum recipi, in nostris non item.</s>
					<s n="33" xml:lang="la" type="auto">Probas, quia ibi dixit: „Accipite, edite“ etc., in nostra: „Hoc facite“ etc.</s>
					<s n="34" xml:lang="la" type="auto">Imo verbum Domini: „Accipite“ etiam hodie ad nos pertinet.</s>
					<s n="35" xml:lang="la" type="auto">Aut quomodo probabis tu, quod haec Domini verba: „Hoc facite“, non pertineant ad apostolos?</s>
					<s n="36" xml:lang="la" type="auto">Omnia illa tam ad apostolos quam ad nos pertinent.</s>
					<s n="37" xml:lang="la" type="auto">Licet enim, tum praesens fuerit Dominus corpore, modo praesens non sit corpore, voluit tamen tum quoque recordatione benefitiorum per fidem celebrari mysterium et non sensibili duntaxat consideratione, quae ad pietatem et salutem minimum confert.</s>
					<s n="38" xml:lang="la" type="auto">„In prima“, inquis, „hortabatur dictis et factis accumbentes ad credendum, quod se traderet pro eis in remissionem peccatorum; in hac nostra diversa omnia“.</s>
					<s n="39" xml:lang="la" type="auto">Imo aequalia omnia: annnunciatur enim et nobis mors Domini; aedificatur fides et excitatur gratiarum actio.</s>
					<s n="40" xml:lang="la" type="auto">Huc enim omnia coenae pertinent, ut credamus tradito Domino expiata esse peccata nostra.</s>
					<s n="41" xml:lang="la" type="auto">Iam etiam putas primae coenae hypocritas adhibitos, nostrae non nisi pios, quasi vero desierimus esse sanguis et caro, quasi in prima non sint sparsa argumenta, ex quibus colligeremus, quales posteriores essent futurae, ut iam non dicam archetypum non solere esse imperfectissimum.</s>
					<s n="42" xml:lang="la" type="auto">Proinde si omnia propius expendas, videbis non male nobis convenire inter nos.</s>
					<s n="43" xml:lang="la" type="auto">De praesentia Christi in coena fateris illum in spiritu, non carne praesentem esse.</s>
					<s n="44" xml:lang="la" type="auto">Recte omnino, ac dum nos loquimur de manducatione corporis Dominici, non loquimur de corporea praesentia, sed de ea, quae fidei est.</s>
					<s n="45" xml:lang="la" type="auto">Ea agnoscit illum sedere in dextra patris, spiritu se coniungere fidelibus adeoque manducare aliud non esse quam credere.</s>
					<s n="46" xml:lang="la" type="auto">Subdis: „Non proprio quodam modo, sed eo, quo affuturum praedixit“.</s>
					<s n="47" xml:lang="la" type="auto">Recte denuo pronuncias.</s>
					<s n="48" xml:lang="la" type="auto">Proprium autem illum modum alium non intelligimus quam sacramentalem, in eo loqu(u)tionis genere sanctum Augustinum imitati.</s>
					<s n="49" xml:lang="la" type="auto">Sacramentalis denique modus is est, qua sensibus externis aliquid etiam obiicitur, ut puta fractio panis, quae loquitur confractum esse Domini corpus etc., ubi iam non modo spiritus operatur in animis, sed adhibet etiam externa symbola, quae suo more loquuntur et testantur.</s>
					<s n="50" xml:lang="la" type="auto">Sic, inquam, diximus proprio quodam modo; nolumus autem intelligere ineffabilem, invisibilem etc.; ab iis abhorremus.</s>
					<s n="51" xml:lang="la" type="auto">Haec paucis ad tua, vir praestantissime, respondere volui, ut rectius intelligeres nostram sententiam.</s>
					<s n="52" xml:lang="la" type="auto">Docemus perinde atque vos commemorationem mortis Domini finem illum esse, ad quem coena destinata sit.</s>
					<s n="53" xml:lang="la" type="auto">Quia vero haec non est sine fide, nisi illegitima sit, dicimus in coena fidelium mentes quoque pasci credentium, pasci autem corpore et sanguine hausto, non quidem symbolorum benefitio, sed fidei.</s>
					<s n="54" xml:lang="la" type="auto">Cum enim credit coenam celebrans traditum esse pro se Domini corpus, effusum sanguinem pro remissione peccatorum, manducat et bibit et ideo gratias agit, quemadmodum et propheta dixit: „Credidi et ideo loquutus sum.“</s>
					<s n="55" xml:lang="la" type="auto">Ut autem extra coenam experimentum non quaerit fidelis, ut coelo descendat Christus et se fideli conspiciendum et tangendum praebeat, ita neque in coena Domini corpus traditum et cruorem effusum corporaliter contingere aut manducare potareve cupit.</s>
					<s n="56" xml:lang="la" type="auto">Satiantur sancti spirituali manducatione, post quam non esuriunt aut sitiunt.</s>
					<s n="57" xml:lang="la" type="auto">Qui enim plene credunt Dominum Iesum absolutam esse perfectionem coelitus datum a patre, ii in eo acquiescunt nec aliud post redemptorem suum quaerunt.</s>
					<s n="58" xml:lang="la" type="auto">Satis est sanctis, quod symbola veritatis, signa inquam fidei et rerum certo gestarum, habent panem et vinum; quae dum tractant, non considerant ea secundum suam substantiam, sed iuxta mentem instituentis.</s>
					<s n="59" xml:lang="la" type="auto">Voluit hic symbolis his in memoria retinere mortem semel peractam et quod ipse pro nobis oblatus sit.</s>
					<s n="60" xml:lang="la" type="auto">In ipsum ergo Dominum traditum animi oculos convertunt sancti, non in pane illum quaerentes, sed in dextera patris.</s>
					<s n="61" xml:lang="la" type="auto">Panis memoraculum et signum est admonens et ad aliud, quod significatur, transmittens.</s>
					<s n="62" xml:lang="la" type="auto">Unde dixit Dominus: „Accipite, edite, hoc est corpus meum“ etc.</s>
					<s n="63" xml:lang="la" type="auto">Spero me tibi brevibus his dilucide satis exposuisse nostram sententiam, quam si probe expenderis, intelliges nihil differre a vestra.</s>
				</p>
				<p>
					<s n="64" xml:lang="la" type="auto">Putas tu forte nullum fore contend(end)i finem, quamdiu de coena disserentes ullam faciamus mentionem manducationis corporis.</s>
					<s n="65" xml:lang="la" type="auto">Caeterum ego non video, quomodo illud omitti debeat aut possit, sine quo coena parum salutaris est, id est fides.</s>
					<s n="66" xml:lang="la" type="auto">Rursus non video, quomodo negare possimus fide manducari corpus Christi iuxta generalem et maxime disertam doctrinam Christi apud Ioannem in capite 6. Non video, quomodo omitti possit, quod verbis Domini explicandum offertur.</s>
					<s n="67" xml:lang="la" type="auto">Nam dixit: „Accipite, edite; hoc est corpus meum".</s>
					<s n="68" xml:lang="la" type="auto">Non video, quomodo genus doctrinae omnium sanctorum mox a saeculo apostolorum in ecclesia Christi usurpatum contemnamus repudiantes.</s>
					<s n="69" xml:lang="la" type="auto">Omnes enim, quotquot de mysteriis disseruerunt, agnoverunt in sacramentis duo esse consideranda, quorum alterum mente percipiatur per fidem, alterum corpore per externam symboli participationem.</s>
					<s n="70" xml:lang="la" type="auto">Mihi certe satis cautum videtur, si rite et diserte has res distinguamus neque commisceamus; si clare doceamus spiritualem manducationem non aliud esse quam fidem, externa symbola significandi et refricandi vim habere, non comprehendendi aut exhibendi, quod significant.</s>
					<s n="71" xml:lang="la" type="auto">Interim non nescio contentiosis hominibus nunquam fieri satis.</s>
					<s n="72" xml:lang="la" type="auto">Satis autem fuerit pio doctori veritatem syncere docuisse.</s>
					<s n="73" xml:lang="la" type="auto">Quaerunt et in aliis dogmatibus omnibus ansam vellicandi, quibus in papatu potior est traditio hominum quam puritas verbi Dei.</s>
				</p>
				<p>
					<s n="74" xml:lang="la" type="auto">Tridentinum consilium audivimus diffluxisse magna cum ignominia, relicta utique post se foeda scelerum memoria.</s>
					<s n="75" xml:lang="la" type="auto">Qua de re si tu copiosius disserueris et, uti res gesta sit, exposueris, facies rem periucundam.</s>
					<s n="76" xml:lang="la" type="auto">Comitia Wormatiensia magnis quidem impensis celebrata citra fructum diffluxere et ipsa, nec mirum est; non enim coeunt comitia et consilia huiusmodi, ut gloria Dei ac incolumitas ecclesiarum propagetur et conservetur, sed ut bis oppressis restituatur Sathanas.</s>
					<s n="77" xml:lang="la" type="auto">Implicantur ergo in consiliis propriis et concidunt.</s>
					<s n="78" xml:lang="la" type="auto">Nos itaque, qui talia in diem cernimus exempla, contemptis consultationibus hominum intendamus oculos in verbum Dei docentes ea, quae ex verbo Dei accepimus, orantesque, ut sua gratia nobis semper adesse dignetur.</s>
					<s n="79" xml:lang="la" type="auto">Vale.</s>
					<s n="80" xml:lang="la" type="auto">Salutant te fratres omnes.</s>
					<s n="81" xml:lang="la" type="auto">Tiguri, 18. Septembris, anno 1545.</s>
					<s n="82" xml:lang="la" type="auto">Bullingerus tuus.</s>
				</p>
			</div>
		</body>
	</text>
</TEI>
