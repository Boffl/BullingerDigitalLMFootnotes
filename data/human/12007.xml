<TEI xmlns="http://www.tei-c.org/ns/1.0" xml:id="file12007" type="Brief" source="VBS-6" n="1356">
	<teiHeader xml:lang="de">
		<fileDesc>
			<titleStmt>
				<title subtype="file">Heinrich Bullinger / Zürich an [Joachim Vadian (von Watt)], 28. August 1544</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Gratiam et vitae innocentiam a domino.</s>
					<s n="2" xml:lang="la" type="auto"><persName ref="p3067" cert="high">Stumppfius</persName> noster superioribus diebus per Lucernam, Transsylvaniam et Uraniam superatis Alpibus transivit in vallem Poeninam, peragraturus Valesiam.</s>
					<s n="3" xml:lang="la" type="auto">Ex ea descendet rursus ad lacum Lemanum, proficiscetur Losannam ac per Iurassum transibit ad Nuithones, cogniturus quicquid uspiam est vetustatis, tum et loca suis inspecturus oculis.</s>
					<s n="4" xml:lang="la" type="auto">Quod ut feliciter perficiat, largiatur ipse dominus.</s>
					<s n="5" xml:lang="la" type="auto">Oro autem Kesslerum tuum, immo et meum, ut diligenter legat ea, quae vir ille scripsit de Durgauia.</s>
					<s n="6" xml:lang="la" type="auto">Oro item tuam Humanitatem, ne librum nisi et per te revisum mihi remittas.</s>
					<s n="7" xml:lang="la" type="auto">Debes hoc patriae et bonis omnibus.</s>
					<s n="8" xml:lang="la" type="auto">Scio sane, quanta negotiorum mole opprimaris; sed inserviendum est nonnihil et amicissimis.</s>
					<s n="9" xml:lang="la" type="auto">De rebus novis non habeo, quod scribam.</s>
					<s n="10" xml:lang="la" type="auto">Rumores quidem sunt varii, sed incerti, de Caesare et Gallo, quibus cum nullam fidem tribuam, nolui te iis aut onerare aut turbare.</s>
					<s n="11" xml:lang="la" type="auto">Si vicerit Caesar, conabitur is non Helvetiae modo, sed totius Germaniae libertatem, ut nihil de vera religione dicam, opprimere; sin vicerit Gallus, exsultabit rursus impietas et crescent Sathanae vires.</s>
					<s n="12" xml:lang="la" type="auto">Magno ergo in discrimine versamur.</s>
					<s n="13" xml:lang="la" type="auto">Dominus servet ecclesiam et veritatem suam, quam et Caesar et Gallus crudeliter satis persequitur.</s>
					<s n="14" xml:lang="la" type="auto">Pelagii, optimi viri, causam mox apud senatum agam.</s>
					<s n="15" xml:lang="la" type="auto">Dominus fortunet!</s>
					<s n="16" xml:lang="la" type="auto">Alioquin enim aluntur in eleemosyna studiosi adolescentes 50 et plures, in stipendio autem ecclesiastico plus minus 40, ut ecclesia satis sit onerata, praesertim hoc difficili tempore.</s>
					<s n="17" xml:lang="la" type="auto">Verum non omnino despero; non enim obscura sunt Pelagii beneficia etc.</s>
					<s n="18" xml:lang="la" type="auto">Misit superioribus diebus, singularis amicus noster D. <persName ref="p540" cert="high">Ioannes Gastius</persName> ad me et <persName ref="p8171" cert="high">Bibliandrum</persName> D. Andreae Osiandri Coniecturas de fine mundi.</s>
					<s n="19" xml:lang="la" type="auto">Misit et carmen satis liberum, immo dentatum, quod ea lege tibi communico, ut per proximum remittas nuntium.</s>
					<s n="20" xml:lang="la" type="auto">De auctore carminis nil certi possum scribere, immo ne suspicari quidem, nisi id <persName ref="p6005" cert="high">Vincentius Obsopoeus</persName>, priusquam fatis concesserit, scripserit.</s>
					<s n="21" xml:lang="la" type="auto">Apparet, hominem esse doctum et ingenii tersi atque festivi.</s>
					<s n="22" xml:lang="la" type="auto">Quamquam vellem praeclara ingenia aliis exerceri argumentis, rursus tamen cogito, divina id providentia et iustitia fieri, ut, quoniam homines illi non desinunt, toties moniti, optime meritis maledicere viris, excitet contra ipsos iustus dominus homines ad maledicendum instructissimos, qui ea mensura ipsis metiantur, qua ipsi aliis mensi sunt.</s>
					<s n="23" xml:lang="la" type="auto">Si legisti hominis Coniecturas, vidisti, quid de Zvinglio nostro et <persName ref="p2442" cert="high">Oecolampadio</persName>, adde et innocentissimo Schapplero, scripserit et quibus eos contulerit: Theudae et Iudae Galilaeo, hominibus impiis et seditiosissimis.</s>
					<s n="24" xml:lang="la" type="auto">At quae illum necessitas impulit?</s>
					<s n="25" xml:lang="la" type="auto">Nulla, sed mera maledicendi rabies.</s>
					<s n="26" xml:lang="la" type="auto">Adde, quod toto illo libro mire inscitiam et temeritatem suam toti orbi retexit.</s>
					<s n="27" xml:lang="la" type="auto">Putavi certe, hominem solidioris esse eruditionis et acutioris iudicii.</s>
					<s n="28" xml:lang="la" type="auto">Modo intelligo, miserum iactare multa et ad ostentationem quaedam habere parata, sed in recessu nihil.</s>
					<s n="29" xml:lang="la" type="auto">Vanissima est coniectura, quam petit ex Talmud et supputatione domus Heliae.</s>
					<s n="30" xml:lang="la" type="auto">Quam vero ineptit in angelicis annis, in iubileis!</s>
					<s n="31" xml:lang="la" type="auto">Porro ignorantiam plane prodit, ubi Danielis et <persName ref="p540" cert="high">Ioannis</persName> aliquot locos sibi sumit interpretandos.</s>
					<s n="32" xml:lang="la" type="auto">In iis etiam apparet, hominem historiarum non esse satis peritum, tametsi chronologiam polliceatur.</s>
					<s n="33" xml:lang="la" type="auto">Atalarychus illi subvertit Romam et incendit, in quo et finem primae Romae statuit, cum id referre oporteat ad Totilam, si Orosio, Procopio etc. habenda est fides.</s>
					<s n="34" xml:lang="la" type="auto">Sed desino; nam pulsu convocatur iam senatus, ut mihi propter Pelagium petenda modo sit curia senatoria.</s>
					<s n="35" xml:lang="la" type="auto">Vale et me ama scribeque crebrius, quam hac consueveris aestate.</s>
					<s n="36" xml:lang="la" type="auto">Tiguri, 28. Augusti 1544.</s>
					<s n="37" xml:lang="la" type="auto">Salutabis amantissimum fratrem D. Ioannem Kesslerum.</s>
					<s n="38" xml:lang="la" type="auto">- Non relegi.</s>
					<s n="39" xml:lang="la" type="auto">H(einricus) Bullingerus tuus.</s>
				</p>
			</div>
		</body>
	</text>
</TEI>
