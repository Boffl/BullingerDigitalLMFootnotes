<TEI xmlns="http://www.tei-c.org/ns/1.0" xml:id="file12239" type="Brief" source="VBS" n="1406">
	<teiHeader xml:lang="de">
		<fileDesc>
			<titleStmt>
				<title subtype="file">Joachim Vadian (von Watt) / St. Gallen AN Heinrich Bullinger, 8. Juli 1545</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Venit Sangallum D. Ioannes Stumphius, vir longe omnium optimus, ac libros attulit tres, in quibus sparsim et regum veterum Francorum et abbatum nostratium sane accurate meminit.</s>
					<s n="2" xml:lang="la" type="auto">Contulimus igitur perquam iucunde omnia, utrinque redditis et vicissim communicatis consiliis sumpti laboris, et quid optimum factu videretur tum de ordine, tum ipsis etiam de locis tractandis et serie temporum deducenda, diligenter sumus commentati.</s>
					<s n="3" xml:lang="la" type="auto">Ego reges omnes Francorum Germanicorum, qui Gallias occuparunt, ordine continuo delinearam modo, addita historia temporum omnium, quae instituto nostro accommoda esse videbatur, et eram describendo coeptam materiam emendaturus, nisi ipse me alio quidem modo et ordine, sed ipso tamen, ut dixi, accurato praevertisset.</s>
					<s n="4" xml:lang="la" type="auto">Convenit igitur, ut meos ille reges auferret perlegeretque et, si quid a me observatum inveniret, quod usui esse posset, in sua ipse transferret, ego interim domesticam abbatum, ut sic dicam, historiam absolverem, addita simul urbis nostrae descriptione, quam nemo, arbitror, me melius praestiterit.</s>
					<s n="5" xml:lang="la" type="auto">Ne vero crambem ego ullam ingererem, suos mihi libros reliquit, ut, quod ille dixisset semel, ego frustra non repeterem.</s>
					<s n="6" xml:lang="la" type="auto">Contra ille peram coriaceam confertam literis monumentisque veteribus, sed et libris rerum a Francis gestarum minime vulgaribus a me commodato traditis abstulit, ut et ipsi legendi decerpendique copia fieret, ne quid in opere tam iusto arduoque quicquam quiret a morosioribus desiderari.</s>
				</p>
				<p>
					<s n="7" xml:lang="la" type="auto">Est sane Stumphius homo lectionis indefessae et memoriae in suo illo opere universo adeo promptae et explicatae, ut natus mihi ad eam operam videatur.</s>
					<s n="8" xml:lang="la" type="auto">Erit autem, nisi fallor, hoc gratiosior lucubratio ista tota lectoribus recte animatis, quod longius ipse a patria nostra natus ac velut alienum ingressus forum res gestas Helvetiorum et temporum mediorum minime ambitioso consilio, sed unico studio veritatis describendas susceperit.</s>
					<s n="9" xml:lang="la" type="auto">Cupio te valere cum coniuge sancta et amatis liberis; cupio et collegium vestrum salvum esse in domino et consules vestros clarissimos.</s>
				</p>
				<p>
					<s n="10" xml:lang="la" type="auto">De Caesare et consultoribus abominationis si quid habes, fac, oro, sciam.</s>
					<s n="11" xml:lang="la" type="auto">Ex literis mercatoris sororii hodie intellexi, ordines in totum omnes in hoc esse, ne quid fratribus numeretur, nisi pace sarta tecta oblata et condicta.</s>
					<s n="12" xml:lang="la" type="auto">Quod utinam animis obfirmatissimis prosequantur!</s>
					<s n="13" xml:lang="la" type="auto">Insani sunt, qui hosti exitiali, ne hostis esse desinat, stipendium numerant.</s>
					<s n="14" xml:lang="la" type="auto">Putant quidam, maximis pollicitationibus hanc voluntatem Caesaris, ne dicam Caesareorum, a papa impetratam, a qua tamen deduci Caesarem facilius sit, quam Germaniam ad iugum pontificium obeundum adduci.</s>
					<s n="15" xml:lang="la" type="auto">Pergat vero, o utinam pergat, amice Bullingere, pergat (inquam) Germania, se ipsam, tam longa et avita libertate illustrem, cum lacrimis intueri, et tandem decernere pergat, satius esse extrema experiri, quam hominum venalium artibus persuasam turpissimae servituti collum tam generosum summittere.</s>
					<s n="16" xml:lang="la" type="auto">Interim <persName ref="p5074">Martini Frechti</persName> literas nuper ad me scriptas mittere libuit, sanctissimo tamen fidei vinculo, ne quid inde diffluat.</s>
					<s n="17" xml:lang="la" type="auto">Videbis, quid scribant aliis, qui haud ita pridem longe diversissima tibi significarunt.</s>
					<s n="18" xml:lang="la" type="auto">Sed ferenda nobis hominum consilia utcunque variantia et charitatis regula metienda omnia.</s>
					<s n="19" xml:lang="la" type="auto">Vale iterum et literas ipsas remitte, ubi ipsis satis fueris usus.</s>
					<s n="20" xml:lang="la" type="auto">S. Galli, postridie Nonarum Iulii, anno MDXLV.</s>
					<s n="21" xml:lang="la" type="auto">Ioachimus Vadianus.</s>
				</p>
				<p>
					<s n="22" xml:lang="la" type="auto">Domino Heinricho Bullingero, urbis Tigurinae episcopo, domino et amico colendissimo.</s>
				</p>
			</div>
		</body>
	</text>
</TEI>
