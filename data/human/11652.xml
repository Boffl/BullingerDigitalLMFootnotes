<TEI xmlns="http://www.tei-c.org/ns/1.0" xml:id="file11652" type="Brief" source="CO-XI" n="388">
	<teiHeader xml:lang="de">
		<fileDesc>
			<titleStmt>
				<title subtype="file">s.n. / Neuenburg an s.n. / [Zürich], zwischen 28. [Februar] 1542 und 27. [März] 1542</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Salutem gratiam et pacem a Deo patre et Domino Iesu Christo.</s>
					<s n="2" xml:lang="la" type="auto">Tandem aliquando, fratres humanissimi et in Domino Iesu maxime observandi, visum est Domino et patri nostro clementissimo, laborantem ecclesiam suam non modo consolari et revocare, sed etiam, ut confidimus, omnino liberare gravissimo illo periculo in quo, non sine sensu nostro maximi doloris, tam longo temporis spatio versata est.</s>
					<s n="3" xml:lang="la" type="auto">Qua in re quis erit tam stupidus qui non maximopere admiretur ipsius Dei nostri potentiam bonitatem ac providentiam, ut qui in summa rerum desperatione tam opportune, tam mirabiliter suis adesse noverit?</s>
					<s n="4" xml:lang="la" type="auto">Nam in hoc Farelli, optimi fratris, negotio, quo periclitabatur sacrosancti huius ministerii autoritas, rem eo redactam esse aliquando vidimus ut etiam optimi quique praeter unum aut alterum, censerent expedire, ut is cum bona pace ac testimonio civitatis, relicta huius ecclesiae administratione, alio quam primum demigraret.</s>
					<s n="5" xml:lang="la" type="auto">Quin etiam interdum verebamur ne quo furore ac tumultu praecipiti res ad arma et bellum civile verteretur.</s>
				</p>
				<p>
					<s n="6" xml:lang="la" type="auto">Quo tempore quisquis tantum spectaret hominum vires et consilia nihil aliud exspectabat quam omnibus horis quasi imminentem fratris nostri expulsionem.</s>
					<s n="7" xml:lang="la" type="auto">Quae res etsi more humano illi optanda esse videbatur (afferebat enim magnam et animi et corporis quietem, imo et iuxta verbum Christi felicitatem atque gloriam), nihil tamen neque nobis neque nostris ecclesiis futurum apparebat miserius aut magis luctuosum.</s>
					<s n="8" xml:lang="la" type="auto">Quid enim, per Deum immortalem, futurum erat de nobis homunculis si loco is motus esset quo uno, secundum Deum, omnes ecclesiae huius linguae nostratis tanquam columna validissima nituntur?</s>
					<s n="9" xml:lang="la" type="auto">Qua tandem ratione, quo animo diu potuissemus in hoc ministerio consistere incolumes?</s>
					<s n="10" xml:lang="la" type="auto">Verum Dominus Deus, qui servum suum posuerat quasi murum aeneum, tanto robore, tanta constantia illum armaverat, ut usque ad extremam sanguinis sui guttulam pro tuenda ecclesia et sacro ministerio conservando viriliter stare paratus esset.</s>
					<s n="11" xml:lang="la" type="auto">Et quanquam plerisque non adeo magni momenti videretur, si pacifice et cum omnium gratia decederet, hoc tamen illi semper erat in ore, ut mille mortes, si posset fieri, obire mallet quam sponte consentire ut ipso quasi connivente ecclesia Dei aliquid detrimenti caperet, praesertim ubi sanctissimum ius atque honos divini ministerii aliqua ex parte violaretur.</s>
					<s n="12" xml:lang="la" type="auto">Ergo quidquid acciderit, nunquam ab illo animi perpetuo tenore deiectus est: sed quo magis causa desperata videbatur, eo constantius persistebat in proposito.</s>
					<s n="13" xml:lang="la" type="auto">Sed quorsum tam multa, humanissimi fratres?</s>
				</p>
				<p>
					<s n="14" xml:lang="la" type="auto">Nempe ut tantam Dei gratiam tantasque virtutes in servis eius perpetuo agnoscamus, laudemus, admiremur.</s>
					<s n="15" xml:lang="la" type="auto">Uude enim quaeso hae tantae dotes profectae sunt nisi ab illo aeterno fonte bonorum omnium?</s>
					<s n="16" xml:lang="la" type="auto">Quotusquisque, nisi sic munitus divino spiritu, non ad unum aut alterum impetum continuo terga vertisset?</s>
					<s n="17" xml:lang="la" type="auto">O vere magnificum et mirabilem Dominum in omnibus operibus suis!</s>
					<s n="18" xml:lang="la" type="auto">O quanto consilio hic providit aeterna illa sapientia!</s>
					<s n="19" xml:lang="la" type="auto">Nec enim voluit ecclesiam suam tam acerbo vulnere quassari, hoc potissimum tempore, quum tantam spem nobis ostentavit de regno evangelii sui latius propagando.</s>
					<s n="20" xml:lang="la" type="auto">Qua in re non dubitamus quin et vestrae et aliorum optimorum fratrum preces magnopere profuerint.</s>
					<s n="21" xml:lang="la" type="auto">Nam quid dicemus de vestris literis quos ad nos senatumque et populum nostrum tanta scripsistis diligentia?</s>
					<s n="22" xml:lang="la" type="auto">Quam opportune, quam in ipso tempore nobis redditae sunt?</s>
					<s n="23" xml:lang="la" type="auto">Quid utilius, quid iucundius nobis contingere potuit ab optimo maximo Deo, praesertim miserrimis illis ac turbulentissimis temporibus?</s>
					<s n="24" xml:lang="la" type="auto">Neo certe dubium est, instinctu afflatuque spiritus sancti divinitus scriptas esse: adeo nihil non spirituale et divinum conlinebant: adeo erant piae, eruditae, plenae fraterno amore, eloquentia minime fucata, divino consilio, sincera doctrina, denique omni consolatione, et admonitionibus sanctissimis.</s>
					<s n="25" xml:lang="la" type="auto">In summa, unum illud coram Deo et Domino Iesu vobis affirmare audemus, nullas unquam literas neque iucundius a nobis acceptas, neque libentius auditas fuisse, neque magis profuisse ad nostros omnium animos vel docendos, vel consolandos, vel confirmandos.</s>
					<s n="26" xml:lang="la" type="auto">Etsi enim ante res ipsa, quum a persona tum a causa, satis nos hortabatur ut nusquam deessemus officio, tamen ipsae vestrae literae nescio quomodo tantos stimulos nobis addiderunt, ut quidquid antea de re illa egissemus nihil esse, aut certe pusillum videretur, adeoque putaremus nostrarum esse partium, ut, quemadmodum per literas illas vestras sanctissime nos admonebatis, multo maiore cura studio et diligentia in ipsam causam incumberemus.</s>
				</p>
				<p>
					<s n="27" xml:lang="la" type="auto">Ac nos quidem superiore tempore, quum privatim tum publice in sacris concionibus, admonendo atque hortando populum, iam dederamus operam ut plerique omnes studerent converti ad Dominum, quo pater ipse benignissimus fidelium placatus precibus populum suum percutere desineret, tandemque, omnibus et maxime huic ecclesiae suae fieret propitius.</s>
					<s n="28" xml:lang="la" type="auto">Huc autem vehementer nos impulerat communis universae ecclesiae necessitas.</s>
					<s n="29" xml:lang="la" type="auto">Etenim perspiciebamus quot et quantis calamitatibus illa undique premeretur.</s>
					<s n="30" xml:lang="la" type="auto">In primis audiebamus tyrannum illum saevissimum, quem nemo nescit hostem esse infensissimum omnis gentis quae Christi nomen profitetur, nostris propemodum capitibus imminere.</s>
					<s n="31" xml:lang="la" type="auto">Ad hoc videbamus eam, qua manus Domini iam pridem populum suum longe ac late flagellat, pestilentiam atrocissime passim grassari, eandemque in hac etiam civitate non paucos iam coepisse attingere.</s>
					<s n="32" xml:lang="la" type="auto">Haec igitur et alia Dei nostri flagella haud mediocriter, ut supra diximus, nos commoverant, ut gregem Christi ad pie precandum sedulo ac diligenter hortaremur.</s>
					<s n="33" xml:lang="la" type="auto">Sed maxime nos incitabat optimi fratris nostri negotium, utpote quod omnium primum et inter caetera maxime commendatum haberemus.</s>
				</p>
				<p>
					<s n="34" xml:lang="la" type="auto">Satis enim apparebat ingens offendiculum et cladem irreparabilem fore in ecclesiis, si tantus Dei servus, a cuius ministerio nostra omnium secundum Deum penderet autoritas, indicta causa ex hac ecclesia sua, tot nominibus sibi a Christo commendata, per factionem et tumultum cedere cogeretur.</s>
					<s n="35" xml:lang="la" type="auto">Sed ut ad institutum redeamus, nostra insuper eiusmodi hortatione, Dominus ante vestras literas sic affecerat universae plebis animos, ut summo consensu cum maxima caritate et pietatis studio coena Domini, extra ordinem et tempora constituta, non solum in hac urbe, sed in tota etiam Neocomensi regione palam celebrata fuerit.</s>
					<s n="36" xml:lang="la" type="auto">Quae res profecto non parum consolationis et ad causam adiumenti nobis attulit, propterea quod permulti simplices et illius satanicae fraudis ignari (qui initio ab ipsis tragoediae autoribus specie veritatis seducti ac depravati fuerant) eo tempore resipiscerent erroremque et culpam faterentur.</s>
					<s n="37" xml:lang="la" type="auto">Ita factum est ut causa ipsa, quae prope deplorata videbatur, melioris successus spem et argumentum in posterum tempus ostenderet.</s>
					<s n="38" xml:lang="la" type="auto">Iamque per Dei gratiam et ferventius et maiore frequentia populus ad auditionem verbi concurrebat indiesque rei successus augebatur: nec solum ex ipsa praedicatione, sed quod etiam pastor ipse vigilantissimus singulos aegrotantes quotidie inviseret, ut eos cum omni officio et caritate solaretur.</s>
					<s n="39" xml:lang="la" type="auto">Huc accedebat quod iuxta Christi praeceptum, ut quisque fratri nostro inimicus erat acerbissimus, ita hic illum maxima benevolentia prosequebatur, studebatque plurimis afficere beneficiis, praesertim ubi de aliquo bene merendi occasionem aut morbus offerebat aut alia quaevis necessitas.</s>
					<s n="40" xml:lang="la" type="auto">Ita fiebat ut adiuvante Domino Deo paulatim molliretur animorum ferocia, omninoque ad summam concordiam res ipsa inclinare videretur.</s>
				</p>
				<p>
					<s n="41" xml:lang="la" type="auto">Et res quidem fere ita se habuerant toto illo spatio duorum mensium, quibus (ut ad vos ante scripseramus) ex pronunciatione Bernensium legatorum suspensa fuerat haec ipsa controversia.</s>
					<s n="42" xml:lang="la" type="auto">Quum autem eius temporis exitus instaret, ecce noster nuncius commodum a vobis reversus praesto nobis fuit cum vestris literis et iis quas a vestra civitate publice scribendas vestra diligentia curaverat.</s>
					<s n="43" xml:lang="la" type="auto">Hae quum redditae essent, magistratui visum est ut intra paucos dies uterque senatus cogeretur.</s>
					<s n="44" xml:lang="la" type="auto">Quo tamen die coactus est ob senatorum infrequentiam de causa nihil actum fuit: tantum decretum est ut proximo die Christianae vacationis senatus populusque universus conveniret.</s>
					<s n="45" xml:lang="la" type="auto">Interea vero Bernenses sic affecti fuerant iis literis quas a vestro senatu acceperant ut misso tabellario cum literis publicis Farellum nostrum celeriter accersiverint.</s>
					<s n="46" xml:lang="la" type="auto">Cuius gravissima oratione in senatu audita continuo in hanc urbem tabellarium remittunt cum literis quibus apertius explicabatur sententia eius pronunciationis de qua supra mentionem fecimus.</s>
					<s n="47" xml:lang="la" type="auto">Audierant enim male interpretatam fuisse a nostris adversariis, qui ita dicebant pronunciatum esse ut iis duobus exactis mensibus hic noster pacifice et sine ulla controversia ministerii provinciam duntaxat in hac civitate depositurus esset.</s>
					<s n="48" xml:lang="la" type="auto">Haec igitur fuit earum literarum summa: Quidquid antehac de causa Farelli a nostris legatis pronunciatum est senatus eo demum pertinere voluit ut praesens populi furor ac tumultus compesceretur, atque interea populus ipse, si fieri posset, cum pastore suo rediret in gratiam.</s>
					<s n="49" xml:lang="la" type="auto">Quod superest, pergratum nobis feceritis si concordiae et publico ecclesiarum bono consulentes retineatis ipsum illum pastorem vestrum et confirmato eius ministerio deinceps cum illo vivatis unanimes.</s>
					<s n="50" xml:lang="la" type="auto">Eae Bernensium Uterae ab universa fere concione mirifico applausu probatae sunt.</s>
					<s n="51" xml:lang="la" type="auto">Censet populus ex literarum sententia pastorem in suo ministerio retinendum confirmandumque in perpetuum.</s>
					<s n="52" xml:lang="la" type="auto">Praeterea ex populi consensu ac suffragiis decernit senatus et quatuor consules ut in eandem sententiam ad D. D.</s>
				</p>
				<p>
					<s n="53" xml:lang="la" type="auto">Bernenses rescribatur.</s>
					<s n="54" xml:lang="la" type="auto">Literae in praesentia scribuntur, obsignantur, tabellario statim dantur.</s>
					<s n="55" xml:lang="la" type="auto">Pauci fuere ex adversa parte qui praefectum provinciae tunc absentem exspectandum esse dicerent, eamque rescriptionem in adventum eius differendam, propterea quod ipse cum legatis Bernensibus de illa duorum mensium dilatione pronunciasset.</s>
					<s n="56" xml:lang="la" type="auto">Quum igitur illi pauci a communi sententia dissiderent, e curia praeter voluntatem magistratus excesserunt.</s>
					<s n="57" xml:lang="la" type="auto">Inde factum est ut postea varia quidem sed levia dissidia emerserint, et concordia illa, quamvis publice confecta esset, turbata fuerit nec satis rata firmaque potuerit permanere.</s>
					<s n="58" xml:lang="la" type="auto">Itaque rei summa iterum in longum tempus protracta est.</s>
					<s n="59" xml:lang="la" type="auto">Nostri tamen ex eo tempore et numero et personarum autoritate longe superiores semper exstiterunt.</s>
					<s n="60" xml:lang="la" type="auto">Quid verbis opus?</s>
					<s n="61" xml:lang="la" type="auto">Nisi ille rediisset qui a primo, licet occulte, dux et autor fuerat huius factionis, iam eo ventum erat ut tota dissensio ferme sepulta esse speraretur.</s>
					<s n="62" xml:lang="la" type="auto">Verum in eius adventu reliquiae illae factiosorum statim adire hominem, nova inire consilia, copias instaurare, fremere, tumultuari, unumquemque appellare, suffragia viritim colhgere, eos acerbius increpare qui defecerunt, sollicitare Bernenses, breviter omnia miscere ac turbare.</s>
					<s n="63" xml:lang="la" type="auto">Diceres profecto Satanam tum alicubi aut ergastula solvisse, aut certe ingentem carcerem effregisse.</s>
				</p>
				<p>
					<s n="64" xml:lang="la" type="auto">Habebant enim illi hunc ipsum quem paulo ante significavimus prorsus impulsorem, nedum fautorem, qui et consilio et caeteris omnibus modis latenter adiuvabat.</s>
					<s n="65" xml:lang="la" type="auto">Nimis longum ac difficile foret singulatim referre quid moliti essent, quae consilia cepissent, ut supradictum illud senatus consultum de Farello retinendo aut tolleretur penitus aut certe infringeretur.</s>
					<s n="66" xml:lang="la" type="auto">Ad ultimum tamen sua importunitate Dominos Bernenses perpulerunt ut legatos rursus alios mitterent, qui diligenter cognoscerent unde istaec nova turba emersisset, deinde causas cognitas senatui fideliter renunciarent.</s>
					<s n="67" xml:lang="la" type="auto">Legatis gravissime constantissimeque a nostra parte responsum est, nequaquam id rescindi oportere quod a senatu populoque Neocomensi legitime convocato proxime transactum esset: nihil hic nec dolo nec vi nec clam actum fuisse: itaque perpetuo standum esse iis literis quae nuper ad DD. Bernenses publice ex senatus consulto missae fuerant, quibus rebus satis constaret ratumque esse oporteret, Farellum ex consensu publico retentum et confirmatum esse in administratione ipsius Neocomensis ecclesiae.</s>
					<s n="68" xml:lang="la" type="auto">Huc addiderunt sese animam et quidquid Dominus dedisset potius relicturos quam passuros esse ut evangelio Christi et ministris eius tanta ignominia, tam atrox contumelia fieret.</s>
					<s n="69" xml:lang="la" type="auto">Contra vero pars altera, quum iam antea se omnibus modis inferiorem esse perspiceret, non iam de pastore expellendo magnopere laborare videbatur, sed querebatur de nescio quibus verbis quae in suum dedecus palam dicta esse affirmaret.</s>
					<s n="70" xml:lang="la" type="auto">Itaque hac contentione ad aliquot horas producta legati re infecta domum revertunt.</s>
				</p>
				<p>
					<s n="71" xml:lang="la" type="auto">Sed tandem sub finem mensis Ianuarii pauci utrinque delecti fuere qui Bernam missi sunt de hisce rebus disceptatum.</s>
					<s n="72" xml:lang="la" type="auto">Senatus Bernensis auditis utriusque partis rationibus, quum videret vix fieri posse ut aliter dirimeretur controversia, statuit ut in comitiis, quae inde ad octavum diem haberentur, certaretur suffragiis, atque ita pars ea quae praepolleret voti compos efficeretur, nisi forte interim meliorem sarciendae concordiae rationem Dominus ostenderet.</s>
					<s n="73" xml:lang="la" type="auto">Quod posterius si contingeret, mandatum est Neocomensibus ut nuncium de hac re statim Bernam mitterent: sin minus, venturam inde Neocomum legationem quae ipsis comitiis quasi spectandi et testificandi causa interesset.</s>
					<s n="74" xml:lang="la" type="auto">Intra igitur eos paucos dies, quum ex utraque parte lecti essent duodeni quibus summa rei demandata fuerat, et pacis conditiones variae hinc atque illinc essent propositae, iam inter utrosque convenerat ut Farellus perpetuo remaneret, eumque omnes in verum ac legitimum pastorem agnoscerent.</s>
					<s n="75" xml:lang="la" type="auto">Sed unum illud denique obstitit quod postularent aliquot ex adversa parte ut concionibus eius interesse non cogerentur.</s>
				</p>
				<p>
					<s n="76" xml:lang="la" type="auto">Tenebantur enim religione ob quoddam temerarium super hac re iusiurandum, quo iam inde ab initio discordiarum sese invicem obstrinxerant.</s>
					<s n="77" xml:lang="la" type="auto">Eam vero conditionem admittere nostri plane recusarunt.</s>
					<s n="78" xml:lang="la" type="auto">Erat enim contra bonos mores et christianam religionem; adeoque futura videbatur quasi seminarium et origo quaedam ad nova schismata semper excitanda.</s>
					<s n="79" xml:lang="la" type="auto">Tandem igitur, quemadmodum a Bernonsibus constitutum fuerat, ad populi suffragia deventum est.</s>
					<s n="80" xml:lang="la" type="auto">Nostri fere dimidia ex parte euperiores fuerunt.</s>
				</p>
				<p>
					<s n="81" xml:lang="la" type="auto">Confecta res est (quod soli Domino acceptum ferre debemus) adeo facile, adeo pacifice ut iam non appareret ullum unquam dissidium intervenisse.</s>
					<s n="82" xml:lang="la" type="auto">Haec ideo, fratres optimi, pluribus verbis exposuimus, ne quid molestiae vobis afferret eius historiae ignoratio.</s>
				</p>
				<p>
					<s n="83" xml:lang="la" type="auto">Scriptae quidem pridie Cal. Mart. datae vero VI Cal. Apr. Neocomi 1542.</s>
				</p>
				<p>
					<s n="84" xml:lang="la" type="auto">Vestri nominis amantissimi et ad omne in vos officium paratissimi fratres vestri in Domino ac symmystae Decanus ac caeteri classis Neocomensis ministri in verbo Domini.</s>
				</p>
				<p>
					<s n="85" xml:lang="la" type="auto">Omni pietate eruditione et caritate ornatissimis Tigurinae ecclesiae pastoribus nobis in Domino Iesu quam maxime observandis.</s>
					<s n="86" xml:lang="la" type="auto">Tiguri.</s>
				</p>
			</div>
		</body>
	</text>
</TEI>
