<TEI xmlns="http://www.tei-c.org/ns/1.0" xml:id="file12327" type="Brief" source="VBS" n="1423">
	<teiHeader xml:lang="de">
		<fileDesc>
			<titleStmt>
				<title subtype="file">Joachim Vadian (von Watt) / St. Gallen AN Heinrich Bullinger, 2. November 1545</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">S. P.</s>
					<s n="2" xml:lang="la" type="auto"><persName>Camillo Renato</persName> docte respondisti, Bullingere ornatissime, Borrhao etiam libere.</s>
					<s n="3" xml:lang="la" type="auto">Nec enim est ignota huius mira ac propemodum immodica novitatis affectatio, ut omnino sequi non iudicium, sed ingenium videatur, dum legit in Gaspare, quod admiratur.</s>
					<s n="4" xml:lang="la" type="auto">Legi Commentarios eius dudum in Ecclesiasten Solomonis, et animadverti, ni fallor, quam supine arceat a suis vel mediocriter eruditum et studiosum pietatis lectorem, doctos autem vix admittat in archivum illud suum, obscuritate et subtilitate tortuosum et ab amabili illa et omnibus gratiosa facilitate docendi alienum.</s>
					<s n="5" xml:lang="la" type="auto">Recte facis igitur, quod hominem alioquin doctissimum deterres ab ingenio et ad iudicium cohortaris.</s>
					<s n="6" xml:lang="la" type="auto">Hoc enim ipsum, si nihil aliud, profecto munus illud proferendae pietatis, cui praefectus est, expostulat.</s>
					<s n="7" xml:lang="la" type="auto">Sed de his satis.</s>
					<s n="8" xml:lang="la" type="auto">- Abbates mox dabo et pudet, eo me detrudi negotiis, ut, quod sancte promisi, suo die praestare nequiverim.</s>
					<s n="9" xml:lang="la" type="auto">Placet autem prudentia mihi tua, qui iudicium suspendis, donec de toto liceat iudicare, quanquam vel ab unguibus aestimatur leo.</s>
					<s n="10" xml:lang="la" type="auto">Spero autem plus te probaturum abbatum tractationem, quam placere queat crambe illa mea locorum prope communium, quam tamen haud indignam esse popularium hominum Germanorum cognitione iudicabam.</s>
					<s n="11" xml:lang="la" type="auto">In abbatibus me contineo supra modum, ne quid affectibus indulsisse queam incusari.</s>
					<s n="12" xml:lang="la" type="auto">Nudos vero catalogos non probo, tum quod infructuosi existant, tum etiam quod speciem praeferant ostentationis, ceu digna sint inauspicata illa monstra memoria posteritatis; porro ubi temporum additur historia, facile intelligitur, cur et quibus de causis nominari meruerint.</s>
					<s n="13" xml:lang="la" type="auto">Nec grata modo, sed utilis etiam lectio erit de opulentis coenobiis, quae mammona pellicente maiorum institutum deseruerunt et saeculum sunt secuta.</s>
					<s n="14" xml:lang="la" type="auto">Magnam vero partem domesticae historiae Durgauicae meus labor dabit nec indignas cognitu actiones continebit.</s>
					<s n="15" xml:lang="la" type="auto">Sed tuum iudicium sequemur.</s>
					<s n="16" xml:lang="la" type="auto">- Hessi victoria mirifice omnes pios exhilaravit.</s>
					<s n="17" xml:lang="la" type="auto">Spes est quiete victurum <placeName>Coloniensem</placeName> et Moguntinensem sedem aequanimiorem praesulem sortituram quam unquam alias, sed et accessionem futuram celeberrimam horum hominum, quos etiamnum captivos tenet infirmitas.</s>
					<s n="18" xml:lang="la" type="auto">Antronii certe, ut trepident nonnihil, certas et iustas quidem haben(t) causas.</s>
					<s n="19" xml:lang="la" type="auto">Sunt enim, qui et Bavariae ducem nostrum fore sibi certo polliceantur.</s>
					<s n="20" xml:lang="la" type="auto">Unum nos metuimus, ne remissius aequo cum incendiario illo agant principum consilia.</s>
					<s n="21" xml:lang="la" type="auto">Orbatio luminum vetus et honorifica quidem poena est perditorum principum Germaniae; quam nisi et huic iustitia inflixerit, nunquam quies erit a malis et facinorosis.</s>
					<s n="22" xml:lang="la" type="auto">Vale et rescribe itidem; praescribe etiam et subscribe, mi Bullingere, naviter et meo nomine memorabile collegium saluta.</s>
					<s n="23" xml:lang="la" type="auto">S. Galli, postridie Kalendas Novembres, anno MDXLV.</s>
					<s n="24" xml:lang="la" type="auto">Tuus ex animo Ioachimus Vadianus.</s>
				</p>
				<p>
					<s n="25" xml:lang="la" type="auto">Commenda nos consulibus.</s>
				</p>
				<p>
					<s n="26" xml:lang="la" type="auto">Domino Henricho Bullingero, selectissimo amico, domino honorando.</s>
				</p>
			</div>
		</body>
	</text>
</TEI>
