<TEI xmlns="http://www.tei-c.org/ns/1.0" xml:id="file12248" type="Brief" source="CO" n="664">
	<teiHeader xml:lang="de">
		<fileDesc>
			<titleStmt>
				<title subtype="file">Johannes Calvin / Genf AN Heinrich Bullinger, 24. Juli 1545</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">Quantum intelligo ex amicorum literis, quod de legatione in Galliam mittenda magno tuo et bonorum omnium studio impetraveram, in nihilum recidet nisi res iterum urgeatur.</s>
					<s n="2" xml:lang="la" type="auto">Hoc consequuti sunt suis mendaciis Regis pensionarii, ut ne misericordia quidem dignos iudicemus quos videmus ob causam quam nobiscum habent communem crudeliter interfici.</s>
					<s n="3" xml:lang="la" type="auto">Iam tunc Aroviae quum essem animadverti non obscuris coniecturis, quosdam non adeo nobis esse propitios, vel saltem non ita ardere, quod sinistris rumoribus essent occupati.</s>
					<s n="4" xml:lang="la" type="auto">Erat autem vanissimum crimen confictum, quo miseri fratres gravarentur: saevitum ideo in ipsos esse quod decimas solvere recusarent.</s>
					<s n="5" xml:lang="la" type="auto">Atqui ne ab hostibus quidem hoc illis unquam obiectum est.</s>
					<s n="6" xml:lang="la" type="auto">Quin potius satis notum est, semper ultro pollicitos fuisse sacrificis, tantundem se daturos illis otiosis, quantum exigere solebant quum sacra sua facerent.</s>
					<s n="7" xml:lang="la" type="auto">Semper enim habuerunt prudentes modestosque homines quorum sanis consiliis regi se patiebantur.</s>
					<s n="8" xml:lang="la" type="auto">Potes igitur fide mea asserere, hanc minime fuisse excitatae persequutionis causam.</s>
					<s n="9" xml:lang="la" type="auto">Ac ne Grynianus quidem, qui nunc Wormatiae Regis est legatus, hoc praetextu abuti ausus est ad levandam invidiam.</s>
				</p>
				<p>
					<s n="10" xml:lang="la" type="auto">At quis eo melius nosse potuit, quum sua perfidia totum hunc ignem accenderit?</s>
					<s n="11" xml:lang="la" type="auto">Nam quum e Provincia, cuius est praeses, accitus a Rege esset, fratribus recepit se fideliter acturum in aula ipsorum causam.</s>
					<s n="12" xml:lang="la" type="auto">Sed dum vult Cardinali Turnonio blandiri, cuius auspiciis legationem ambiebat, furore hactenus inaudito Regis animum inflammavit.</s>
					<s n="13" xml:lang="la" type="auto">Nunc operae pretium est cognoscere, quo in statu sint res piorum fratrum.</s>
					<s n="14" xml:lang="la" type="auto"><persName>Rex</persName>, ut Germanis satisfaceret, nuper illuc scripsit, se commissarium misisse qui de strage perpetrata inquireret.</s>
					<s n="15" xml:lang="la" type="auto">Sed quid inde sperari potest?</s>
					<s n="16" xml:lang="la" type="auto">Nemo est nunc qui hiscere ausit pro sublevandis miseris fratribus.</s>
					<s n="17" xml:lang="la" type="auto">Oppressa ergo iacebit eorum causa.</s>
					<s n="18" xml:lang="la" type="auto">Tenentur adhuc plus quam quadringenti in vinculis.</s>
					<s n="19" xml:lang="la" type="auto">Nam sentinae quoque navium vinctis plenae sunt.</s>
					<s n="20" xml:lang="la" type="auto">Quotidie ex comitatu Avenionensi incursiones fiunt in eos qui supersunt adhuc.</s>
				</p>
				<p>
					<s n="21" xml:lang="la" type="auto">Quod tametsi fit Rege tacente, permissu tamen eius fieri certum est.</s>
					<s n="22" xml:lang="la" type="auto">Neque enim sic conniveret nisi probaret.</s>
					<s n="23" xml:lang="la" type="auto">Nec legatus tantum sibi arrogaret nisi perspecto eius animo.</s>
					<s n="24" xml:lang="la" type="auto">Proinde nunc opitulandi tempus est, si quando antehac fuit.</s>
					<s n="25" xml:lang="la" type="auto">Sunt enim plurimi ex fuga huc illuc dissipati.</s>
					<s n="26" xml:lang="la" type="auto">Alii latent apud bonos viros, qui vitam propriam opponere periculo non dubitarunt, ut illos a morte eriperent.</s>
					<s n="27" xml:lang="la" type="auto">Alii capti tenentur.</s>
					<s n="28" xml:lang="la" type="auto">Quod <persName>Rex</persName> pollicetur non remedium est, neque mali mitigatio, sed latebra qua sepeliatur eorum interitus.</s>
					<s n="29" xml:lang="la" type="auto">Itane videntibus nobis ac quiescentibus fundetur innoxius sanguis?</s>
					<s n="30" xml:lang="la" type="auto">impune grassabitur in fratres nostros impiorum rabies?</s>
					<s n="31" xml:lang="la" type="auto">Christus ludibrio habebitur?</s>
					<s n="32" xml:lang="la" type="auto">Porro ita futurum prospicimus, nisi ex integro incumbas, una cum aliis quibus curae est Christi regnum.</s>
					<s n="33" xml:lang="la" type="auto">Nam Bernae et <placeName>Basileae</placeName> animos refrixisse audio, nisi calefiant.</s>
					<s n="34" xml:lang="la" type="auto">Nos eniti non desinemus.</s>
					<s n="35" xml:lang="la" type="auto">Tu cum fratribus effice ut vestri serio negotium suscipiant.</s>
					<s n="36" xml:lang="la" type="auto">Vale, ornatissime vir, symmysta et amice plurimum honorande.</s>
					<s n="37" xml:lang="la" type="auto">Saluta reverenter meo nomine DD. <persName>Pellicanum</persName>, <persName>Megandrum</persName>, <persName>Theodorum</persName>, <persName>Galterum</persName>, <persName>Collinum</persName> et alios.</s>
				</p>
				<p>
					<s n="38" xml:lang="la" type="auto">Dominus vos omnes servet diu incolumes et spiritu suo gubernet in perpetuum.</s>
					<s n="39" xml:lang="la" type="manual">Amen.</s>
					<s n="40" xml:lang="la" type="auto">Genevae 24. Iul. 1545.</s>
				</p>
				<p>
					<s n="41" xml:lang="la" type="auto">Ioannes Calvinus tuus.</s>
				</p>
				<p>
					<s n="42" xml:lang="la" type="auto">Eximio viro D. Henricho Bullingero Tigurinae ecclesiae pastori dignissimo symmystae et amico carissimo.</s>
				</p>
			</div>
		</body>
	</text>
</TEI>
