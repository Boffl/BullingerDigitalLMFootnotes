<TEI xmlns="http://www.tei-c.org/ns/1.0" xml:id="file11570" type="Brief" source="VBS" n="1175">
	<teiHeader xml:lang="de">
		<fileDesc>
			<titleStmt>
				<title subtype="file">Joachim Vadian (von Watt) / St. Gallen AN Heinrich Bullinger, 2. Juni 1541</title>
			</titleStmt>
			<publicationStmt>
				<authority>Universität Zürich</authority>
				</publicationStmt>
			<sourceDesc>
				<bibl type="scan">Zürich StA</bibl>
				</sourceDesc>
		</fileDesc>
		</teiHeader>
	<text xml:lang="la">
		<body>
			<div xml:id="div1" corresp="regest1">
				<p>
					<s n="1" xml:lang="la" type="auto">S.</s>
					<s n="2" xml:lang="la" type="auto">Heri summo vespere, hoc est ipsis Kalendis Iunii, tabellarius noster, qui Norimberga iussus <placeName>Ratisbonam</placeName> diverterat, literas a Frechto nostro mihi reddidit, in quibus tu profecto eminente loco positus et primo quoque tempore salvere suo nomine iussus es.</s>
					<s n="3" xml:lang="la" type="auto">Novarum vero rerum, quas narrat, haec fere summa est: Ferdinandi exercitum Budam Ungarię oppugnare coepisse XIII. die Maii; firma vero praesidia Turcae illi inesse et in itinere esse Turcae duces aliquot ingenti cum exercitu, amplius centum milium hominum, cum Ferdinandicus non amplius viginti milia habeat.</s>
					<s n="4" xml:lang="la" type="auto">Tantam autem tormentorum vim in urbe et arce esse, ut uno die Ferdinandici sexcentos iactus graves exceperint, quamquam non admodum gravi damno; pauci enim sunt eo die desiderati.</s>
					<s n="5" xml:lang="la" type="auto">Quare certum est <persName>Caesarem</persName> in hoc futurum (ut ille scribit), ut, negotio religionis quadantenus discusso et pace data Germanię, mox de auxiliis adversum Turcam deligendis submittendisque deliberetur.</s>
					<s n="6" xml:lang="la" type="auto">Sedulus est <persName>Caesar</persName> et eo studio, vultu et animo, ut primi ex nostris plurima de ipso sibi polliceantur.</s>
					<s n="7" xml:lang="la" type="auto">Eccius laborat febri et plusculis diebus collationi non interfuit.</s>
					<s n="8" xml:lang="la" type="auto">Acerrime est disceptatum in articulo de eucharistia et exhomologesi, et postularunt papistae, ut et inclusio et adoratio et circumportatio illis daretur, quod dari nullo modo potuit; recensionem quoque omnium peccatorum ut necessariam petierunt, quod et ipsum reiectum est.</s>
					<s n="9" xml:lang="la" type="auto">Remorari putantur <persName>Caesaris</persName> ardorem Hispani, papa, rasi quidam, Gallus, quem ne immodice observet pontifex, ille providet, ne gratia omni exuatur, Iam nunc scripta conficiuntur <persName>Caesari</persName> et ordinibus offerenda, in quibus, qua in re convenerint partes et qua dissilierint quibusque caussis motae vel postularint dari quaedam vel danda negarint, clare et dilucide explicetur.</s>
					<s n="10" xml:lang="la" type="auto">Naviter agunt eam rem Philippus et Bucerus, qui iam nunc in multa gratia <persName>Caesaris</persName> positi existimantur.</s>
					<s n="11" xml:lang="la" type="auto">Dogma autem de iustificatione plane ex nostra sententia obtinuit, quod te alias intellexisse arbitror, atque inde putat Frechtus ceu ab unguibus aestimari posse leonem.</s>
					<s n="12" xml:lang="la" type="auto">Futurum autem puto, quod ante divinabam: ut et nostris pax detur a <persName>Caesare</persName> et adversariis usque in tempus commodae alicuius reformationis, et interim edictum illud Iuliani instauretur, qui (ut ab Ammiano est traditum), Christianis dissensione quadam altercantibus, decrevit, ut quisque nullo vetante reginae suae serviret intrepidus; nec amplius in praesentia sperandum, quam ut et nostri tandem albo donentur Christianę religionis et in posterum minus vexati doctrinam Christi libere teneant et colant.</s>
					<s n="13" xml:lang="la" type="auto">Hoc quia nunquam ante est datum, profecto magnum quidpiam videbitur, in quo tamen quantum vel securitatis vel tranquillitatis insit, facilius mente quam calamo consequimur.</s>
					<s n="14" xml:lang="la" type="auto">Video tamen fieri non posse, ut in tanta errorum mole repente ecclesia nativę suae puritati restituatur, et fortasse, ut uno et altero saeculo illi irrepserunt, ita multis annis opus erit, quibus, quod tam diu haesit, tandem eluatur et evanescat.</s>
					<s n="15" xml:lang="la" type="auto">Lenta est cura gravium morborum, et non possunt facile humanis animis evelli, quae tot saeculorum praeiudiciis recepta sint.</s>
					<s n="16" xml:lang="la" type="auto">Dominus tandem consulet ecclesiae suae, qui et nobis orandus est, quo omnia nobis in suam gloriam et nostram salutem cedant.</s>
					<s n="17" xml:lang="la" type="manual">Amen.</s>
					<s n="18" xml:lang="la" type="auto">Scripsi haec mane, postridie Kalendarum Iunii, properanter.</s>
					<s n="19" xml:lang="la" type="auto">Frechti literae datae sunt V. Kalendas Iunias, quod admonere volebam, quo proxime datas intellegeres.</s>
					<s n="20" xml:lang="la" type="auto">Vale cum omnibus nostris.</s>
					<s n="21" xml:lang="la" type="auto">Sangalli, ut supra, anno domini MDXLI.</s>
				</p>
				<p>
					<s n="22" xml:lang="la" type="auto">Ioachimus Vadianus tuus.</s>
				</p>
				<p>
					<s n="23" xml:lang="la" type="auto">Ornatissimo viro D. Henrycho Bullingero, clarissimae ecclesiae Tigurinae episcopo, domino suo colendissimo.</s>
				</p>
			</div>
		</body>
	</text>
</TEI>
